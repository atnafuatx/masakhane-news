category	headline	text	url
entertainment	Sareen baddee waggoota 12 turte Zooy jedhamu argame	Sareen baddee waggoota 12 turte qorannoo maayikiroochiippii ishee irra jiru irratti godhameen adda bahuun namoota ishee guddifatan waliin walargite. Taateen kun Ameerikaa kutaa Kaalifoorniyaa keessatti raawwate. Sareen Zooy jedhamtu baadiyaa keessatti konkolaataa tokko irraa gatamuun namni tokko argee poolisii waame. Sareen kun kan dulloomtee fi dhukkubsattu fakkaatti jechuun hime. Qondaalli tajaajila bineeldotaa maayikiroochiippi saree kana irratti hidhameeru gaafa qoratu erga bara 2010 achi buuteen ishee kan dhabamte tahuu bare. ''Kuni yoomiyyuu taha jedhee hin eegne, baay'ee gammadeera,'' jette namni jalqaba saree kana guddifatte Misheel. Zooy waggoota hedduuf waan baddee turteef kaampaaniin maayikiroochiippi bara 2015 keessa duuteetti jechuun maqaa ishee, waajjirri Kaawontii Yowaakiin hime. Qondaalli poolisii Bireendaan Leeviin maayikiroochiippii saree kana irratti hidhame qorachuun isuma irraa haadha qabeenya saree kanaa eenyu kan jedhu galmee guutuu argate. Waan gaariin ammoo dubartiin saree kana guddifatte lakkoofsa bilbilaa yeroo sareen kun badde qabachaa turte qabatti. ''Yeroo dhageessu hedduu naate'' jedhe. Sareen kun bakka bara 2010 baddee ture qe'ee namoota guddifatan Lafayatee irraa fageenya maayilii 60 fagaachuun argamte. Miishel '' ishee fi lakkuu ishee yeroo umuriin isaanii ji'a jaha ture arganne. Ji'oota jaha kan tahaniif nu waliin jiraachaa turte. Daqiiqaa 20 kan tahuuf gara mana kuusaa deemnee yoo deebinu ishee dhabne.'' ''Deebisee argachuukoof baay'ee gammadeera. Deebisee fidee fayyisee umurii ishee hafe nu waliin akka jiraattu abdii qaba,'' jette Miisheel.	https://www.bbc.com/afaanoromoo/oduu-60458860
entertainment	Baaluniin Itoophiyaa keessatti bashannanuu	Bashannanni Baaluniidhaan balali'uu Itoophiyaa keessatti maal fakkaata? Balaliisaa fi namoota bashannanaaf ittiin balalii'an waliin turtii taasifneerra.	https://www.bbc.com/afaanoromoo/oduu-61069580
entertainment	McDonald's fi Wendy's beeksisaan hanga bargarii arbeessan jechuun himataman	Namtichi Niiw York keessaa kaampaaniiwwan bebbeekamoo McDonald's fi Wendy's, beeksisa isaaniirratti bargarii dhiyeessan caalaa guddaa fakkeessanii mul'isan jechuun himate. Himannaa kanaan dhaabbilee nyaata dhiyeessuun beekaman kunneen, barmaata daldalaa haqa-qabeessa hin taanefi sobaan himate. Isaafi namoota gowwoomfaman biroof beenyaa doolaara miiliyoona 50 gaafachaa jira. Dhaabbileen lamaan kunniin ammatti himannaa kanarratti wanti jedhan hinjiru. Dhaabbanni walfakkaataa biroo Burger King ji'a Bitootessaa keessa himannaan walfakkaatu Filooridaa keessa irratti dhiyaatee ture. Himannaa kanas kan dhiyeessan dhaabbilee seeraa Justin Chimienti amma bakka bu'anidha. Burger King haga ammaa mana murtiitti kan hin dhiyaanne oggaa tahu, ergasii garuu maamiltoonni komii walfakkaataa qabna jedhan himannichatti dabalamaniiru. Beeksisni dhaabbilee kanaa ''sirrii kan hin taanefi maamiltoonni nyaata isaaniif waadaa seenameen gadi kan tahe argachuun miidhamaa jiru,'' jedha himannaan dhiyaate. Himannaan dhaddachatti dhiyaate waan jedhu, bargaroonni McDonald's fi Wendy's beeksisarratti mul'atan harka 15n kan isaan dhiyeessan caalu. ''Waan xiqqoo gadde fakkaata... akka waan suuraa irratti mul'atu miti,'' jedhe fayyadamaan YouTube irratti meeshaalee madaalu. Kana kan jedhe waa'ee bargara Wendy's Bourbon Bacon Cheeseburger jedhamu ture. ''Jarana bargarii bicuudha. Waanum jiru sinitti himaan jira, booda akkakoo akka hin gaddineef,'' jedhe namni biraa. Yaadota qeeqaa akkasiin mana murtii UStti falmanii mo'achuun waan danda'amu miti, jedhu piroofeesarri seeraa Mark Bartholomew. Akka isaan jedhanitti, manni murtii maamiltoonni kun dhugumatti gowwomfamaniiruu kan jedhu ilaala. Akkasumas beeksisoonni kunniin murtee jarri waan kana bituu isaaniirratti dhiibbaa godheeraa kan jedhus ni qorata jedheera.	https://www.bbc.com/afaanoromoo/oduu-61504105
entertainment	'Shinooyyee weeddisaan guddadhe, aadaa kana beeksisuufan sirbe' - Weellistuu Meetii Haayilee	"Finfinnee mana barumsaa Aaskoo sadarkaa lammaffaatti barsiistuu kan taate Wellistuu Meetii Hayilee, sirbaa fi barsiisummaan ogummaa lamaan walfaana hojjetti. Tibbana ammoo sirba haaraa 'shinooyyee' jedhu aadaa dubartoonni Qaammee keessa sirban uummata biraan geesseetti. Shinooyyeen weedduu dubartoonni yeroo barri haaraan dhufu Qaammee keessa weeddisani. Weedduu dubartootaa kana Ijoollummaarraa hanga kutaa 11 baradhutti weeddisaa waanin guddadheef aadaa kana beeksisuufan sirba kana hojjedhe jetti Meetiin. ""Shinooyyeen sirba shamarraniiti. Shamarran hin heerumne jechuudha. Bakka adda addaatti maqaa adda addaa qabaachuu dandaha. ""Shinooyyeen ani hojjedhe kuni aadaa uummataa kan naannoo Shawaa kibba lixaatti sirbamudha"" jetti. Wedduun dubartoonni gurmuudhaan weeddisan kuni ergaawwan gammachuu dhufaatii bara haaraa, jaalalaa fi abdii kan keessatti calaqqisu akka ta'es himti. Shamarran weedduu kanaaf dursanii qophii kan godhatan yoo ta'u, Ashooshillaa hidhachuun, Qunnii buqqifachuun, Rifeensa bareechachuun warra ijoodha. Dubartoonni mana namaarra deemanii Weedduu shinooyyee weeddisan abbootii warra mana sanaa nijaju, nileellisu akkasumas ni eebbisu. Warri manaa ammoo dubartoota kana waanuma qaban kennuufi jetti Meetiin. ""Dur akka aadaatti dhadhaa dibu malee birriin hin kennamu ture. Amma warri manaa waanuma qaban kennu. Baayy'inaan amma birriitu kennamaafi,"" jetti. Sirbi Qaammee Meetii 'Shinooyyee' jedhu kuni qaammee simannaa bara haaraatiif akka gadhiifamee fi sirbicha keessatti bakka aadaan kuni akka gaariitti jiru deemuun qabiyyeesaa sirriitti agarsiisuuf yaaleera jetti. Meetiin hanga ammaa sirboota qeenxee shan uummataan geesse keessaa sirba 'Galoo maaloo maaloo' jedhuun beekamtii akka horatte himti. Sirboota kunneen yoo hojjettu hojii barsiisummaa ishee wajjin walcinaa deemsisuun akka ta'es himti. ""Ijoollummaa kiyyarraa kaasee fedhii sirbaan qaba. Garuu maatiin gara barumsaa fedhu waan ta'eef sirba kanin eegale ergan yunivarsiitii irraa eebbifamee hojii jalqabeeyi. Sirboota shanan kana hojii barsiisummaa kiyyas hojjechaatuman hojjedhe"" jetti. Mana barumsaatti yeroo barsiisuuf daree deemtu barattoonni sirba isheetiin akka ishee akkeessanis himti. ""Yeroon kutaa seenuuf gara darbiitti olbahu ijoolleen 'Galoo maaloo maaloo' jedhu dhokatanii. Eenyu akka ta'e ani hin argu. Yeroo hedduu akkas godhu. Ani barattoota kiyya baay'een jaaladha isaanis akkasuma. Jaalalumaaf akka na akkeessan nan hubadha"" jetti."	https://www.bbc.com/afaanoromoo/oduu-58511441
entertainment	Dibaabeen rooba dhowwuu dadhabe ummata Chaayinaa boochise	Dibaabeen dhaabbilee lixaan Chaayinaa keessatti qarshii guddaan gurguramu roobumallee ittisuu dadhabe jedhanii ummanni Chaayinaa boo'aa jira. Gatiin biraandii Gucci fi Adidas jedhaman tokkoon isaa yuwaanii Chaayinaa 11,100 (£1,329) yookiin birrii Itoophiyaa kuma saddeettamaa ol gurguramaa jira. Kanas komachuun lammileen Chaayinaa miidiyaa hawaasummaa Weibo gubbaa waa'ee isaa haasa'aa jiru. Kan ijoo dubbii ta'emmoo biraandiin Gucci websaayitii isaa irratti ''innoo kan rooba ittisu osoo hin taane bareedinaaf yookiin aduu ofirraa ittisuuf tolfame,'' erga jedheeti. Dibaabeen kuni yeroo ammaa onlaayinii gubbaa beeksisarra kan jiru yoo ta'u baatii dhufu gabaarra oola jedhameera. Haashtaagiin Weibo gubbaa ''Dibaabeen yuwaanii 11,100 gurguramu bishaanumallee ofirraa hin dhorku'' jedhu yoonaa miiliyoona 140 ol daawwatameera. Fayyadamaan tokko dibaabee kanaan ''guddaa garuummoo faashinii gatiin hin qabne,'' jedhe. ''Waan hiyyeessa ta'eef akkan bituuf na hin gowwomsani,'' jechun nami biraa barreesse. Kaanimmoo ammallee oomishi kuni gaaruma jechuun ibsan. ''Kanneen kanfaluu barbaadan meeshaa qaalii kana bitanii ittiin of agarsiisuu danda'u,'' jechuun kaan barreesse. ''Waan sirrii ta'uufi dhabuun isaa isaan hin yaaddessu.'' Dhimma kana irratti akka dubbatan gaaffii BBC irraa dhihaateef dhaabbileen Gucci fi Adidas deebii hin kennine. Haa ta'u malee, dubbii himaan Gucci barruu buufati isaa Beejing ta'e Caijing jedhamuuf akka himetti dibaabeen kuni ''guyyuu akka qabataniif kan gorfamu miti'' jedhe. Chaayinaan dhaabbilee daldalaa meeshaalee qaalii oomishaniif gabaa ijoodha. Waggaa darbe gurgurtaan meeshaalee qaalii 36%'n guddateera jedha dhaabbati tajaajila gorsaa kennu Bain & Company. Dabaluunis, waggoota sadan itti fufaniif Chaayinaan gabaa ijoo meeshaalee qaalii ni taati jedhee dhaabbati kuni tilmaameera.	https://www.bbc.com/afaanoromoo/oduu-61511182
entertainment	Suuraa jaalallee ykn maatii ofii miidiyaa hawaasaarratti qooduun dhiibbaa qaba?	Jaarraan teeknolojii amma keessatti argamnuutti, odeeffannoo argachuun yeroo kamu caalaa baay’ee sulphate kan itti ta'eedha. Haalli ittiin namoota beeknu qunnamnu fi namoota waa’ee isaanii baruuf barbaadnus akkasumas ‘hammayyaa’eera.’ Kan dur xalayaa fi bilbilaan wal quunnamaa turre, amma galanni miidiyaa hawaasaaf haata’utii ammoo ergaan barbaadamu battalumaan bakka yaadamee qaqaba ykn ammoo argama, isayyu barbaachisu suuraa ykn sur-sagaleen dabaalame. Fakkeenyaaf, namoota beekamoo ta’anii yoo barbaadamne, maqaasaanii qofa waltajjiiwwan miidiyaalee hawaasa kan akka Instaagiraamii, Tiiktook, YouTube fi Feesbuukii irratti barreessuun barbaadu qofti gahaadha. Haaluma walfakkaatunis namoonni hedduun miidiyaa hawaasaa irratti waa’ee maatii fi jaalalleewwan isaanii barreeffamaan ykn suuraalee fi warraabbiiwwan viidiyoo isaanii yoo qoodan mul’atu. Haata’u malee namoonni sababii adda addaa kaasuudhaan gochaa kana morman jiru. Ofii suuraa ykn warraabbii sursagalee hirriyaa ykn jaalallee qooduun dhibbaa qabaataa? Fayyadamtoota miidiyaa hawaasaa, qorattootaa fi nama amantaa dhimma kanarratti dubbifnerra. Fayyadamni miidiyaa hawaasaa kanneen waa’ee jaallalleesaanii maxxansan yoo daangaa itti godhan malee haala jireenyaa fi walitti dhufeenya jaalala irratti dhiibbaa guddaa qabachuu oggeessoonni kaasan jiru. Kun ta’u yoo ta’u baate ammoo walitti dhufeenya jaalalleewwan qaban irratti dhiibbaa geessisuun waan hin ollee jetti Dr. Susaan Muriungii, Yuunivarsitii Daystartti barsiiftuu Saayikoolojii kan taate. Haaluma walfakkaatunis, miidiyaa hawaasarratti jaalallee kee maxxansuun ‘ani dadhabe koottaa’ jechuun namoota biraa afeerudha jejechuun sodaa qabu ibsate dargaggeessi fayyadamaa feesbuukii garuu maqaasaa eeruu hin barbaadne tokko. Haata’u malee yaadni kun dhugaa jirtu kan hin ibsinedha jechuun muuxannoo ofiisaanii eeruun kan mormanis hedduun. Gammadaa Olaanaa abbaan ijoollee sadii yoo ta’u, erga miidiyaa hawaasaa fayyadamuu eegale waggoota kudhan lakoofsiisu hima. Waggoota kanneen keessattis muuxannoon saa gaarii ta’u dubbata. Waltajjiiwwan miidiyaa hawaasaa hedduu akka fayyadamu kan dubbatu Gammadaan, yeroo hedduu jireenya maatiisaa wajjiin dabarsu miidiyaalee kanarratti qooda. Yeroo baay’ees suuraawwan fi viidiyoo sagantaawwanii akkasumas bashannana maatiisaa fi jaalalaa fi kbaja maatiisaaf qabu miidiyaa hawaasarratti qooda. Kana hordofee namoonni isaan jaalatanii akka fakkeennatti fudhatan jiraachuu fi kanneen isaan qeequu fi arabsanis jiraachu hima. “Hordofttoonni kenya anaa fi maatiikoo wal qixxee jaalatuu. Haatii manaakoo bakka deemtu hundatti beekkamtii qabnu kanaaf dursaa fi kabaja isheen argattu argeera.” “Miidiyaa hawaasarra jaalalaa fi kabaja guddoo arganneerra. Hordofttoonni keenya wanta nu keessa darbinee fi wanta nu keessa jiru hunda ni beekuu,” jedha. Akkasumas odeeffannoon maatii inni miidiyaa hawaasaa irratti qoodu maatii kaan keessatti dhiibbaa uumuun waldhibdee qaban akka fooyyeessaniif dhiibbaa gaarii taasisuu isaa namoonni isaatti himu kaasa. “Akka maatii isaanii ta’u qabna, akkasaaniitti wal jaalachuu qabna, akka isaanii bakka waliif kennu qabna, nu bashannansiisuu qabda, yeroo nuf kennu qabda jedhanii sirraa arguun gaafatamaa jirra namoonni jedhan jiru.” Kanaafu waan gaarii ta’e miidiyaa hawaasarratti qooduun jireenya namoota birraa keessatti dhiibbaa uumuun ni danda’ama jedheti amana. Kanaafu waan gaarii ta’e miidiyaa hawaasarratti qooduun jireenya namoota birraa keessatti dhiibbaa uumuun ni danda’ama jedheti amana. Kana yoo jedhamus namoonni hundi gochaasaatti gammadaadha jechu miti. Namoonni akkaataa inni waa’ee maatiisaa miidiyaa hawaasaa irrtti qooduuf jecha kan isa qeequunii fi arrabsan jiraachu dubbata. “Ati wa’ee jaartii keetii maxxansita. Jaartii kee nutti hin faarsini. Dhimma dhuunfaa keessanii feesbuuk irratti hin fidinaa. Of jajuuf akkas gootan jedhanii kanneen na arrabsan hedduu argineera.'' Gama biraatiinis sababa jireenya maatiisaa wajjin dabarsuun maxxansuutiin kan haadha warraasaanii wal waldhabuu itti himan jiraachus ni hima Gammadaan. Mohammed Abdallaa kan biyya Awurooppaa jiraatu. Miidiyaa hawaasaas bay'inaan fayyadamu. Ta'us garuu suuraa maatiisaa gonkumaa miidiyaa irratti hin qoodu. Miidiyaa irratti wantoota hedduu barachuu fi barsiisuun ni danda’an kan jedhu Mohammed, suuraa haadha manaa miidiyaarratti baasuun amantii Islaamaatiin kan daangeffame ta’u hima. “Ilmi dhiiraa tokko haadha manaasaa miidiyaarratti maxxansuu amantiin Islaamaa hin hayyamtu. Haata’u malee, namoonni osoo kana beekanii raawwatanan jiru, gariin ammoo osuma beeknu maxxansu. “Namoonni gariin ammoo akka waan hammayyaa’uutti fudhachuunn gochaa aadaa fi amantaasaanii keessa hin jirre hordofu. Kunis dhiibbaa mataasaa qabachuu danda’a,” jedha. Jaalaltii miidiyaa hawaasarratti qoodamu gariin soba ta’u akka danda’u himti barsiiftuun saayikooloojii Dr. Susaan Muriungii. Addunyaa amma keessa jiru kannatti, namoonni jaalala sobaan beekkamtii argachuun daldala adda addaa gaggeessaan jiraachuu dubbatti. “Addunyaa teknooloojii kana keessatti intarneetiidhaan hordoftoota gowwoomsun baay’ee salphateera. Ummannis soba kana amanee jireenyaa isaa dhiibbaa keessa galchu danda’a. Kanaafu, utuu itti hin yaadiin akka nama biraatti jiraachuu yaaluun rakkoo hamaa fida,” jetti. Gammadaa Olaanaa yaadaa Dr. Suusan kun dhugaa qabaachu himuun, inni garuu waan dhugaa hin taane miidiyaa hawaasaarratti akka hin argisiisne dubbata. “Namni waan fedhu argisiisuu fi dhiisuuf mirga qaba. Garuu ammoo sababii jaalallee biraa barbaadaniif namoonni miidiyaarratti suuraa haadha manaa isaanii hin baasne jiru. Gariin ammoo jaartiisaanii qaanfatu kanaaf hin qoodne,’’ jedha. “Garuu ammoo, namni haadha warraa ykn abbaa warraa ofiitiif jaalala hin qabu taanaan miidiyaarratti baasees dhiisees gara biraa ilaaluunsaanii waan hin ooleedha,” jedha. Suura namoota jaalatanii maxansuu fi erga jaalala eegalaniin booda barreessuun jaalala haaromsuu danda’a jetti Diirree Guyyoo. “Jaarsii kiyyaa miidiyaarratti nan baasuu taanaan waldhabu dandeenya. Maaliif yoo jette, jaalala inni naaf qabu akkasiin ibsu danda’a. “Miidiya kanarratti namoonni jaalala barbaadan hedduudha. Kanaaf yoo dafee daangaa hin kaa’amiin gaa’elli cabuun salphaa ta’a,’’ jetti.	https://www.bbc.com/afaanoromoo/articles/c4nemx8m1x7o
entertainment	Biyoonseen walaloo muuziqaa haaraa ibiddarra ishee kaa’e jijjiirte	"Weellistuun beekamtuu Ameerikaa Biyoonseen wallee haaraa baaste keessa walaloon waldhabsiisaan erga argamee booda ijoo dubbii taateetti. Sababa kanaaf komiin guddoo irratti ka’e. Wiixata har’aa ammoo walaloo dubbii kaase haqxee lammata waraabuuf akka ta’e dhagahameera. Keessumaa kanneen qeeqa irratti dhiheessan kanneen qaama -miidhamtootaaf falmanidha. Wallee Jimaata gadhiifame keessa jechi jiru namoota socho’uu rakkataniifi madaala isaanii eeganii adeemuu dadhaban [cerebral palsy] gad-buusanii ilaaluuf namootni itti fayyadamu. Piromootarri artistii kanaa BBC’tti akka himanitti, jechichi Ameerikaatti hiika biraa qaba jedhan. Beekaa waan wallee keessa akka seenu taasifame miti jechuun ibsan. ""Walaloon kuni kaaniin bakka buufama,"" jechuun himan. Biyoonseen dhiifama gaafattee toora walaloo hiika badaa qabu keessaa haqxee deebistee gadhiifte. ""Waan tokko ifa gochuun barbaada. Afaan kaan gad-qabu beekisuuf tasa yaadee miti,"" jechuun ibsa miidiyaa hawaasummaarratti qoodameen ibsite. ""Akka dubartii gurraattii furdoo Ameerikaatti, jechoota nama miidhan anarratti dubbatame waaniin beekuuf humna jechoonni qaban nan hubadha,"" jechuun beekaa akka itti dhimma hin baane himte. Yeroo deeggartoonni ishee gaafa Jimaataa walaloo kana dhagahan, miirri isaa akka waan ""fuula keessa kabalamaniiti"" jechuun kanneen qaama miidhamtootaaf falmitu Hannaah Devineey BBC’tti himte. Dhaabbati qaama miidhamtootaarratti dalagu, Scope, Biyoonseen wallee ishee akka lammata waraabdu gaafate. ""Ilaalcha badaa qaama midhamtoonni guyyuu isaan qunnamu waan jabeessuuf jechoonni murteessoodha,"" jedhan maanaajarri miidiyaa dhaabbatichaa Waaran Kiriwaan. Deeggartoonni ishee kaanimmoo jechichi Ameerikaa keessa hiika biraa qaba jechun isheef falman. Jechi isheen fayyadamte Ameerikaatti hiikaa ""gammachuun of wallaaluu’’ jedhu qaba. Taatullee, kanneen rakkoo fayyaa sammuu qaban kan ilaalcha keessa galche miti. Atakaaroo kanaan ala garuu albamni torbaffaa Biyoonsee Renaissance jedhamuun moggaafame gurgurtaan gabaa addunyaa mataa gubbaa jira."	https://www.bbc.com/afaanoromoo/articles/cgx079nzv7ko
entertainment	'Hojii sirboota 'mashup' kanan eegale inaaffaan ka'eeni' - artsit Hawwii Tamaam	''Sirboota durii namoonni irraanfatan, sana deebi'ee 'mashup' godheen yaadachiisa'' kan jettu Hawwii Tamaam, Iioollummaa isheerraa jaalala sirbaa akka horatte dubbatti. Turtii BBC waliin taasisteen waa'ee gosa muuziqaa 'mashup' fi kaanirratti dubbatti. Dhiyaadhaa Viidiyoon: Bizuwarq Olaanaa fi Yaadataa Birhaanuu	https://www.bbc.com/afaanoromoo/oduu-56031814
entertainment	Sirii Laankaatti arba balfarraa dhorkuuf boolla qotan	Biyya Sirii Laankaatti arba iddoo balfa pilaastikaa keessa seenuun nyaata barbaadan dhorkuuf jecha boolla yookaan booyii qotaa jiru. Arba hedduu tahan, iddoo balfaa dhiyeenya raasaa bineensotaa magaalaa Ampaaraatti argamu keessa oolu. Hambaa nyaataa gatame alatti, hoomaan arbaa kunneen pilaastika nyaachuun, du'a isaaniif sababa ta'aa akka jiru anga'oonni dubbatu. Suuraalee arbi hedduu koosii keessaa nyaata barbaachaaf hiriiran arguun, kanneen kununsitoota naannoo guddoo dallanse. Sirii Laankaatti pilaastikni iddoo koosii keessaa sababoota arba ajjeesan keessaa isa guddaadha jedhama. Biyyattiitti arbi 7,500 tahan jiru jedhamee tilmaamama. Bakki kuusaa balfaa Ampaaraa kun barkurnee tokko dura, dhiyeenya raasaa bineensotaatti tolchan. Zoonii bineensotaa kanatti arbi 300 tahan jiraatu. Mootummaan Sirii Laankaa arbaafi bineensota kaan balaarraa eeguuf jecha, oomishaalee pilaastikaa biyya alaarraa galan dhorkuuf jira. Ampaaraatti, dallaa elektrikaa ijaaruun arboota kanniin iddoo balfaarraa dhorkuuf yaalamee ture. Tahus malli kun hin hojjenne. Kanaafis mootummaan naannoo balfi itti gatamu kanatti booyii qotuu eegale. Haatahu malee, jiraattonni naannichaa akkatti mootummaan garee arbaa kana ittisuuf jedhurratti waan gammadan hin fakkaatan. ''Karoorrifi sirni haalaan qixaa'e hinjiru,'' jechuun jiraataan naannichaa P H Kumara, Rooyitarsitti hime. Akka gareeleen naannoof dhimmamanitti, bara 2019 keessa Siri Laankaatti arbi 361 du'aniiru - kunis lakkoofsa isa guddaadha. Lakkoofsi kunis erga biyyattiin bara 1948tti walabummaashee argatteen booda, lakkoofsa olaanaa tahuun galmaa'e. Irra hedduun harka namaatiin obba'an. Sirii Laankaatti arba ajjeesuun seeraan nama gaafachiisa. Bineensoti kun daran kabajamu, tahus qonnaan bultoonni midhaan waan jalaa mancaasaniif, hedduu itti aaru. Nyaata barbaachaaf jecha, hawaasa baadiyyaa kanneen akka Ampaaraatti jiraatanii waliin walitti bu'u. ''Arbi daggalaa iddoo koosiitti dhufan kunniin, guyyaafi halkan asuma turu,'' jedhu Aabba Kumaaraan. ''Achiis gara mandara dhiyeenya jirutti deemuun, qabeenyaafi oomisha jiraattotarra miidhaa geessisu. ''Bu'aan dhumaa rakkoo kanaas, walitti bu'insi namaafi arba gidduu jiru hamaachaa deemuun, mallattoo biyyaaleessaa kan tahe arba dhabuuf adeemna.''	https://www.bbc.com/afaanoromoo/oduu-55073708
entertainment	Waa'ee Dirree Sheek Huseen (Anaajinaa) wantoota beekuu qabdan torba	Magaalaa Finfinnee irraa kiilomeetira 620, magaalaa Godina Baalee, Roobee irraa ammoo kiilomeetira 180 fagaatee Aanaa Gololchaa keessatti argama - wiirtuun barsiisa amantii Islaamaa Dirree Sheek Huseen. Dirreen hiikaan isaa lafa diriiraa ta'us Dirreen Sheek Huseen garuu hiika sanarraan adda ta'e qaba. Oromticha dura as jiraataa turetu maqaan Dirree jedhama jedhan maanguddoo garasii gaafanne. Haalli ijaarsaa Masjiidotaa fi gamoowwan Dirree kanaa addunyaa teeknooloojii dura ogummaan ijaarsaa ganamaa naannoo kana akka ture ragaa baha. Dirree kanatti duudhaan walgargaarsaa kan baratamedha, namoonni miiliyoonaan lakkaa'aman ayyaana waggaa achitti kabajamurratti wayita walga'an rakkataa gargaaruu fi biyyaaf nageenya kadhachuudhaan dabarsu. Waa'ee hambaa durii qusatamee har'a ga'ee, UNESCO jala akka galuuf abdatamaa jiruu kanaa maanguddoo fulaa kana harkaa qabanirraa iyyaafanneerra. Haji Abdulnaasir Ahmad maatii warra Dirree Sheek Huseen keessatti barsiisaa fi duudhaa bakka kanaa eeganii dhalootatti dabarsaa turan keessaati. Yeroo ammaa itti gaafatamaa oddoola hambaa kanaa ta'uun tajaajilaa jiru. Haji Abdulnaasir akka jedhanitti, Sheekanaa Huseen Sheek Ibraahim Bin Malkaa jedhamu, abbaansaanii Dirree kana jiraachaa akka turaniifi gara Baha biyyaarraa as dhufuus himan. ''Abbaansaanii as turan, isaanis iddoo kana bakka Dirree jedhamtutti dhalatanii guddatan, asumatti diinii baratanii boodarra barsiisuurratti gadi dhaabbatan.'' Haji Abdulnaasir akka nutti himanitti haala namoota hedduu dinquun ganna hedduu jiraatanii dabran - ganna 280. ''Umriisaanii waggaa 280 keessaa waggaa 70 Dirree Sheek Huseenitti dabarsan, waggaa 50 Godina Arsii bakka Godina Harargeetti dhiyaatu Sakiinaa bakka jedhamu turan. Waggaa 160 ammoo biyya addunyaa garaagaraarra naanna'anii barsiisaa turan.'' Biyyoota alaa keessaa biyya Siiriyaa, Masrii fi Jarmanii qubatanii taa'aa turuu maanguddootarraa akka odeeffatanis himan. ''Dirree Sheek Huseenii fi Sakiinaatti akkasumas bakka marattuu wayita barsiisaa turan dhala namaa namummaa isaa qofaan kabajaa turan. Amantii isaanii olkaasanii kaan tuffataa hin turre,'' jedhu Haji Abdulnaasir. Uummata Oromoo waaqeffataa yeroosaanii as ture gara amantii Islaamaatti waamuun barsiisuun cinatti Oromoon tokkoomee akka mataa walitti qabatus gochaa turan jedhan. ''Fakkeenyaaf Dirree maqaan jedhu nama Oromoo beekamaa bakka kana turedha, isaanis wayita barsiisummaaf asirratti qubatan maqaan nama kanaa dagatamee akka hin hafneef jecha bakka kana maqaa kanaan moggaasan. Maqaasaanii booda aansuun Dirree Sheek Huseen jedhanii moggaasan,'' jechuun seenaan Dirree Sheek Huseen achirraa ka'uu himan. Amantaa wayita barsiisan uummata Oromoo afaan biraa hin dhaalchifne, afaanuma Oromootiin barsiisuu eegalan kan jedhan Haji Naasir, ''Afaan kun akka babal'atee guddatu tattaafataa turan,'' jedhu. ''Oromiyaa keessaa dacheen isaan irra qubatanii barsiisaa turan hundi Afaan Oromoo dubbatti, uummatichi eenyummaasaa qabatee amantii Islaamaa akka hordofu gochaa turan.'' Sheek Huseen Afaanota 66n namoota 6667 caalan barsiisaa masjiidota Baallaa fi Zurxum jedhamanitti barsiisaa akka turan odeeffachuu himan Haji Abdulnaasir. Yeroo sana uummanni Baalee barattootaa fi hawaasa Dirree Sheek Huseeniif waggaatti yeroo lama galaa fidaa ture. Kan yeroo ammaa muuda jedhamee, namoonni gumaata fidanii kabajan haala yeroo sana galaan itti kennamaa turerraa kan dhufeedha jedhu Haji Naasir. Kana malees Sheek Huseen teeknooloojii ijaarsa manneenii fi akkaataa kunuunsa naannoo akkasumas ammoo akkaataa uummanni itti bishaan kuufachuu qabu barsiisaa turan jedhan. ''Haroo Lukkuu Dirree keessa jiruu fi daangaan gaara Dadalaa irratti isaan hidhan uummata hedduuf barnoota bu'uuraa ta'e. Uummanni Oromiyaa guutuurraa bakka kana dhufu barnoota kana kudhaammatee gala.'' Sheek Huseen yeroo ulee bal'oo qabataa turan, akka yeroo ammaa karaan mijataa waan hin turreef, wayita bosona keessa deeman baallaa sanaan qoree fi waan kaan ofirraa qabaa turan. Karaa qara qabuun lafatti waraananii bal'oo lamaanirratti quluu salaataa (meeshaa ittiin dhiqatan) irratti fannifachuufis itti fayyadamaa turan. Bara Sheek Huseen jiranitti nama isaan biratti diinii baratee eebbifamee ba'eef akka ragaa barumsaatti ulee bal'oo kanatu kennamaaf. Namni ulee sana harkaa qabu nama Sheek Huseen biraa eebbifamee ba'u ta'uunsaa waan beekamuuf ni kabajama, uummannillee iddoo boqonnaa mijeesseefii barnoota irraa fudhata. Yeroo ammaa garuu akkaataan namni ulee kanatti itti fayyadamuu fi hiiki kennamuuf kan ganamaan adda jedhan Haji Abdulnaasir. ''Ergasii akkaataa qabannaa fi baay'inasaa irrattillee namoota jijjiiran. Akkasumas abbaadhumti fedhe qabachuu eegale, namuu dirree dhufnaan qabateenii deema. Yeroo ammaa nama dirree dhaqe ta'uu ibsuuf qofa fayyadaa jira.'' Waa'een Dirree Sheek Huseen wayita dubbatamu, masjiidotaa fi gamoowwan adda baasanii ilaaluu barbaachisa jedhu Haji Abdulnaasir. Gamoon amma mooraan itti ijaaramee halluu adiin dibamee mul'atu waggaa 370 kan lakkoofsisee fi bakka dhaloota isaanii fi bakka qabirii isaaniirratti ijaarame jedhan. Masjiidonni lamaa fi haroon lukkuu garuu waggaa 990 dura ijaaramuu himan. ''Masjiidni tokko masjiida Baallaa jedhama, utubaa 40 qaba, bakka gamoon Sheek Huseen jirurraa kiilomeetira sagal irratti argama. Kuun ammoo gamoo Sheek Huseenii gaditti kan argamu Masjiida Sheek Huseen kan jedhamu - umrii waggaa 990 caalu qaba.'' Gamoo/qubbaa Sheek Huseen kan halluu adii dibamee mul'atu kan ijaarsisan nama Sheek Mohaammad Tilmaa Tilmoo jedhaman, nama dirree kanarra qubatanii barsiisaa turanidha. Gosa Oromoo Jiddaa kan ta'an Sheek Mohammad Tilmaa Tilmoo nama ogummaa ijaarsaa qabu Adduus nama jedhamu akka hojjechiisan himu Haji Abdulnaasir. Uummanni Baalees nama kana waan qabuun gargaaruun masjiida umrii dheeraa lakkoofsise kana osoo sibiilaa fi simintoo hin fayyadamin ijaaran jedhan. ''Masjiidni dhagaa, dhoqqee fi muka hindheessa jedhamurraa ijaarame, hindheessi gaara Kubbaayyoo fi Dadalaa irraa murama. Gamoon/Qubbaan ammoo dhagaa hin ulfaanne kan Aash/Nooraa jennee waamnurraa ijaarame, feerroo fi simintoo homaatuu itti hin galle.'' Qalama adii gamoon kun itti bareedus achumatti akka qopheessan himan Haji Abdulnaasir. ''Muka doddotii fi dhagaa aash/nooraa jedhamu laga Aynaagee keessaa guurree boolla keessatti gubuudhaan qalama adii qulqulluu qopheessina. Waggaatti yeroo lama qalama dibuun haaressina. Gamoo guddaan cinaa gamoo Sheek Huseen jiru kan biraan ammoo gamoo Abdulqaadir Jeeylaanii jedhama. ''Abdulqaadir Jeeylaanii nama biyya Iraaq, Baagdaad, yeroo meeshaan walquunnamtii tokkollee hin jirretti rabbiin walitti fidee addana Sheek Huseen bira dhufanii oolanii bulanii deeman,'' jedhan Haji Abdulnaasir. ''Bakka isaan yeroo sana boqotan yaadachuuf jecha gamoon kun ijaarameef, isaan asis hin jiraanne, asittis hin duune.'' Masjiidota umrii waggaa 900 ol qaban lamaan malee masjiidonni mooraa gamoon/qubbaan Sheek Huseen keessatti argamu keessa jiran 13 ol ta'u, kunneen umriinsaanii waggaa 370 fi isaa gadidha. Har'allee masjiidonni kunneen tajaajila kennaa jiru. Barumsi amantii Islaamaas kennamaa jira. Mooraa kana haaressinee hambaa kana addunyaatti beeksisuuf abdii qabna,'' jedhan. Dirree Sheek Huseenitti waggaatti ayyaanota lamatu kabajamu - Zaaraa fi Arafaa Akka Haji Abdulnaasir jedhanitti Zaaraa Galgala Goobanaa kan jedhamu gaafa Sheek Huseen dhalatan fi gaafa isaan addunyaa kanarraa darban kan itti yaadatamuudha. Guyyaan kun kadhannaa/du'aayii fi namoota harka qalleeyyii hirphuudhaan kabajama, baaroodhaan Sheek Huseeniin amaanfatuu/leellisuudhaan sirni miidhaffama jedhan. ''Sheek Huseen gara amantiitti nama waamaa turuu, miskiina/rakkataa gargaaruu fi jaalala barsiisaa turuunsaanii baaroodhaan faarfama.'' Ayyaanni asitti ayyaaneffatamu inni lammataa Arafaa/Iid al-Adhaa jedhama, guyyaa Arafaa namuu horii fidee asitti uduuhiyyaa/horii qalee miskiina nyaachisa. Ayyaana kanarratti hordoftoota amantii Islaamaa namoota hanga miiliyoona tokko ta'antu hirmaataa turan jedhu Haji Naasir. ''Bakka namni miiliyoonaan walga'ee salaatuudha dirreen kun. Uummanni amantii biraallee heddumminaan ni dhufu, dhaamsa darbu dhaggeeffatanii ayyaana hirmaatanii deebi'u.'' Ayyaanaaf waggaatti yeroo lama walga'uun kun bu'uurri isaa kan dur uummanni barattootaa fi barsiisota Dirree Sheek Huseeniif waggaatti yeroo lama galaa geessaa tureedha. Muuda kan jedhu gumaata bara durii uummanni Baalee barattootaa fi hawaasa Dirree Sheek Huseeniif geessaa ture irraa kan dhufeedha. Bara tokko galaa geessuun adda citee waan tureef, ergasii namoonni waan harkaa qaban gumaachuun 'muuda' jechuunii eegalan jedhan Haji Abdulnaasir. Garuu namoonni muraasni ergaa ganamaa kana jijjiiruun muuda jedhanii akka waan Sheek Huseen waaqessuutti kanneen fudhatan dogoggora jedhan. ''Sheek Huseen nama Islaamummaa barsiisaa turaniidha, Rabbiin Raahmata akka godhuuf kadhatu.'' ''Bakka amantiin Islaamummaa itti bu'eeraffame maqaa balleessuuf jecha namoonni akka waan Sheek Huseenitti amanamuu fakkeessan dubbatan dogoggora. Dirreen Sheek Huseen bakka Rabbii tokkicha qofa itti amananiidha malee bakka gamoof yookiin namaaf sagadan miti,'' jedhu Haji Abdulnaasir. Bakka kanatti namoonni akkaataa barsiisaa fi naamusa Islaamummaan ala gochaawwan garaagaraa raawwatan jiru, kanneen dhagaatti dhiiga diban fi gamoo dhadhaa diban jiru. Isaan kunneen akkuma amantii kamii fi bakka kamuu jiran asillee muraasni jiru. Irraa waldhorkaadhumatu jiraanna. Garuu namoonni kunneen guutummaatti Dirree Sheek Huseen ni ibsu jechuun dogoggora.'' Namoonni wayita gara Dirree Sheek Huseen deeman waa lama fudhatanii galu-Bishaan Haroo Lukkuu fi Jawaara. ''Bishaan Haroo Lukkuu uffataan hin miiccani, hojii mana keessaafis hin fayyadaman-dhuguu qofaaf. Sheek Huseen wayita jiran 'Yaa rabbi bishaan kana uummata kiyyaaf dawaa naaf godhi' jedhanii kadhatan. Isaantu qotee bu'uurses,'' jechuun waa'ee Haroo Lukkuu ibsu Haji Abdulnaasir. Jawaarri ammoo namoonni dachee kana wayita dhufan erga kadhatanii booda biyyee dachee kanaa kan dibataniidha. ''Yaa Rabbii abbaa dachee wiirtuu amantii Islaamaa kanaa taate, dachee kana dawaa nuuf godhi jedhanii kadhatanii dibatu'' Biyyeedhuma dachee kanaa kan namoonni as dhufan fudhatanii ittiin galaniidha malee hiikaa biraa hin qabu jedhan Haji Abdulnaasir. Baaroon haalaa fi amala Sheek Huseen ibsuurraa kan eegalame yoo ta'u ergaan isaas Sheek Huseeniin akka galaanaa yookiin baharaatti ibsuudha jedhan Haji Abdulnaasir. ''Jaalalloon isaanii maqaa isaanii dhahuudhaan beekumsa diinii isaan gumaachanii fi jaalalaa fi arjummaasaanii faarsu,'' jedhan. ''Namoonni Baahroo hojjetan kunneen waa tokkollee barreeffatanii hin dhufan, sammuudhuma isaanii keessaa jedhu, kun mataansaa beekumsa as qofatti argamuudha.'' Sarmadee kan jedhamu warra dibbee dhahee sirbuudha, kun bara Sheek Huseen lubbuun jiranirraa kaasee asitti waan beekamu hin turre jedhu Haji Abdulnaasir. ''Namootumatu yeroo keessa fidan, bara mootummaa [TPLF] keessa namoota muraasaan eegalamte.'' Sarmadee kana wayita hojjetan warri dhiirotaa toora tokkoon dubartoonni ammoo toora tokkoon dhaabbachuun dibbee fi harka rukutaa sagalee walqixxeeffatanii jedhu. ''Sarmadeen kan warra Soofumar biratti beekamtuudha malee asitti kan beekamu baaroodha.'' Yeroo ammaa Baaroon aartii keessa galee bifa ammayyaawaan meeshaa muuziqaan dabaalamee hojjetamuusaatti akka hin gammanne dubbatan Haji Abdulnaasir. ''Baaroon aartii keessa seenee beekamuu osooma jaallannuu garuu waan jibbinummoo qabna. Karaa Shari'aa Islaamaa hin eegneen hojjetama, ammoo baaroo dhalaan jechuun dhorkaadha.'' Baaroo sheeka amantaa Islaamaa ittiin faarsuuf eegalame kana bifa sirbaatti geeddaruunillee ergaa baaroo balleessuudha jedhan. ''Baaroon meeshaa muuziqaan dabaalamuudhuma hin qabne, warra sirba baasanis osoo nu gaafatanii wayya. Osooma nuti hin beekne muuziqaa hojjetanii maxxansu,'' jechuunis komatu. Baaroon seenaa Sheek Huseen isa sirrii leellisuu fi ga'ee isaan diinii Islaamaa keessatti ba'aa turan kan yaadachiisu akkasumas waa'ee ollaa kanaa seenaasaa kaasee kan barumsa dabarsu ta'uu qabdi jedhan. ''Ni ammayyeessina jedhanii ergaasaa aleessuun dogoggora seenaa ta'a nu biratti.'' Erga Sheek Huseen addunyaa kanarraa du'aan boqotanii booda imaamonni/dura buutonni torban itti aanuun barsiisaa turan. Ergasii booda ammoo Sheek Mohaammad Tilmaa Tilmoo namni jedhaman bakka kanatti barsiisaa turan. Namni kun isaaniif abbaa torbaffaa ta'uu kan himan Haji Abdulnaasir, imaamonni Sheek Mohaammad Tilmaa Tilmootti aanuun bulchaa turan Haji Abdullaahii Turee, Imaamushaafi'ii, Imaam Abdulqaadir, Imaam Mohaammad Sayyid, Imaam Mahmuud hamma dhufee guyyaa har'aan ba'utti barumsi madrasaa adda citee hin beeku jedhan. ''Yeroo keenya kana keessattis beektota amantii Islaamaa kanneen akka Ustaaz Muhassin, fi Ustaaz Abdulbaasix nama jedhamantu barsiisaa jiru.'' Haala bulchiinsaa abbaarraa ilmatti darbu kun bara bulchiinsa Dargii keessa haalaan erga gufatee booda haga ammaatti daddaaqamaa jira jedhan. Garuu namoonni Dirree kana qubatanii hambaa kana eegan guyyuu dirqamasaanii ba'aa jiru jedhan Haji Abdulnaasir. ''Maatiin kunneen maatii Sheek Mohammad Sheek Abbaas- Saakina Anaajinaa jedhama. Saakina Anaajinaa yookiin Dargaan nama as qubatee asirraa hin sochoone, asuma taa'ee hambaa kana eegu jechuudha.'' Hanga Dirreen Sheek Huseen asitti hundeeffame kan eegee kunuunsee asiin ga'e isaani. ''Baalee keessaa gamoon akkasii hedduutu diigame, kun garuu sababa dargaa eegamee har'a ga'e,'' jechuun ga'ee dargaan ba'ataa jiru ibsan. Hawaasi as qubatee hambaa kana eegu mindaa tokkollee hin qaban, kan jiraachisu uummata Baaleeti. Uummanni kun amantaa fi jaalala bakka kanaaf qabuuf jecha rakkoo dhufaa darbaa dandamatee asitti cichee hafe. ''Fakkeenyaaf bara waraana Somaaliyaa-jarri xiyyaaraan bakka kana haleelte uummanni kun baqatee hin godaanne, bara 1977(ALI) wayita beelli biyyattii mudates asirraa hin baqanne,'' jedhan Haji Abdulnaasir. Ammammoo mootummaanillee xiyyeeffannaa kennaa waan jiruuf rakkoon hamtuudha jedhamu hin jiru jedhan. ''Daandiin aslpaaltii fi soolaarii nuuf galchaa jiru, kun uummata kanaaf hamilee ta'eera. Hambaa kana kunuunsuun hambaa addunyaa gochuuf kutanneerra. Bakki fageenyaa fi roobni dhibuu akkasumas bishaan dhabuun garuu guddoo nu miidhaa jira.''	https://www.bbc.com/afaanoromoo/oduu-60297092
entertainment	Gareen aartii Jimmaa faaruu 'Bunnaa bunnaatiin' dhalootaan yaadataman	"Gareen aartii daa’imman guddattuu Jimmaa ganda Bossaa 4, faaruu bunaa kan ‘Bunnaa Bunnaa’ jedhamuun beekamu kan sammuu fi onnee lammiilee Itoophiyaa heddu keessaa hin bannedha. Kana qofas osoo hin taane faaruulee hawaasummaa fi siyaas-dinagdee biroo 60 ol qopheessuun dhiyeessaniiru gareen kun. Garee aartii kana hundeessudhaa jalqabee walaloo fi yeedaloo barreessun garicha keessatti hirmaataa kan turan Obbo Taarraqeny Wandimmuu dhimma faaruu bunaa fi aartiwwan garaa garaa garichi gumaache ilaalchise BBC waliin turtii taasisaniiru. Bulchiinsa mootummaa Dargii keessa ALI bara 1969'tti eegalmuun bara 1970 kan hundeeffame gareen aartii daa’imman guddattuu Jimmaa kun, faaruu jalqabaa saanii ‘Le Abiyootee’ jedhu magaalaa Jimmaatti dhiyeessan. Isaanin boodas, guutummaa Itoophiyaa keessa naanna’uun dhimmoota siyaas-dinagdee fi hawaasummaa gara garaarratti faaruu dhiyeessaa akka turantu himama. Obbo Taraqeny akka jedhanitti, uummata Itoophiyaa biratti faaruu bunaatiin sirriitti beekaman illee walaloolee 60 ol qopheessuun faarfataniiru. Faaruuwwan kanneen keessaas wallakkaan ol kan ta’an dhaabbata televizyinii fi raadiyoo Itoophiyaatiin waraabamuun akka olkaa'aman kaasaniiru. Gareen aartii kun ALI bara 1969'tti wixineeffamuun Fulbaana 2 bara 1970tti ifatti ochii jalqabutuu himama. “Ayyaana warraaqsaa Fulbaana 2 kabajamuuf jecha leenjiin hiriiraa dirree kubbaa miilaa Kittoo Jimmaa jedhamutti taasifama ture. Namoonni naannawaa saniis gara galgala bahuun leenjicha daaw’atu turan."" ""Anis haaluma kanaan leenjii hiriiraa ayyaana warraaqsaatiif taasifamu daaw’ataa waanan tureef, .... daa’imman qaxalee fi jajjaboo 30 kan umuriinsaanii waggaa 8-15 gidduu turan fo’uudhaan walaloo barreessee isaan leenjisuu jalqabe,"" jedhu Obbo Taarraqeny. Gareen aartichaas ayyaana warraaqsa ALI Fulbaana 2, 1970’tti faaruu isaa jalqabaa kan ta’e, ‘Le Abiyootee’ kan jedhu dhiyyeessuun dinqisiifannaa olaanaa argatee ture,” jechuun hundeessaan garee aartichaa, barsiisaan Taarraqeny. Faaruun jalqabaa, Le abiyootee jedhu waa’ee warraaqsa siyaasaa mootummaa sooshaalistii yeroo sana ture kan faarsu yoo ta’u, haala armaan gadiitiin barreeffame: Le abiyootee----- warraaqsa kootiif Le abiyootee----- warraaqsa kootiif Yifsas dame------ yaa lola’u dhiigni koo Yirgef axintee- yaa caccabu lafeen koo Faaruun kunis barattoota sadarkaa tokkoffaa magaalaa Jimmaa keessa jiran maraan faarfatamaa akka tures ni dubbatu barsiisaa Taarraqeny. Erga faaruu kanaan dinqisiifannaafi kaka’umsa guddaa argataniin boodas ijoolleen miseensa garee aartii guddattuu kun, “yeroo daandii irratti na argan mara ‘faaruu biraas nuuf barreessi’ jechuun na gaafachaa turan.” “Ana keessas fedhiin aartii ani hin barre waan tureef kaka’umsa natti uume,” jechuun himu. Gareen aartii kun magaalaa Jimma irra darbuun qophii gara garaarratti ergaawwan ilaalcha mootummaa yeroo sana tureetiin walsimatu hedduu kutaalee biyyattii keessa naanna’uun dhiyeessaa turan. Gareen aartii guddattuu Bossaa Jimmaa taateewwaniifi yaa’iiwwan gurguddoo irratti hojii isaanii dhiyeessaa turan. Yeroo sana sagantaa Ministeerri Bunaafi Shaayii irratti argaman tokko irratti gareen aartichaa faaruu dhiyyeessaa turan. Obbo Taarraqeny, ministeerichis waan waltajjicha irratti arganitti daran waan gammadaniif, “faaruu buna ilaallatus otoo qopheessanii maal qaba?” yaada jedhu bulchaa kutaa biyyichaa yeroosiitiif akka kaasanii turan himu. “Sana booda bulchaan yeroo sanaa waajjira isaaniitti na waamuun yaada ministeerichaa natti himan"" jedhu. Achinis, torbanoota muraasatti walaloo fi yeedaloo faaruu 'Bunnaa bunnaa' jedhu qopheessuun, faarfattoota Jimmaa Bossaa leenjisuun bara 1971'tti waltajjii irratti dhiyeessan. Faarun Bunnaa Bunnaa jedhu erga waltajjii irratti dhiyaaten booda akka malee  dinqisiifannaa guddaa argachuu himu Obbo Taarraqeny. Isaan boodas, garee aartii guddattuu daa’immanii Bossaa Jimma beekamtii argachuu irraan kan ka'e, bakka deeman maratti “warra bunnaa bunnaa” jedhamanii waamamuu eegalan. Faaruun bunaa gareen, keessumaa Reediyoo Itoophiyaa keessaa Bunnaa Bunnaa isa jedhuun namoonni baay'en yaadatan akkas jedha: Ye gabi mincaachin bunnaa bunnaa---------  [madda galii keenyaa buna buna] Ye ikkoonomii waaltaa bunnaa bunnaa------ [utubaa dinagdee buna buna] Ye idgataachin gambii bunnaa bunnaa------ [guddistuu misooma keenyaa buna buna] Awutaar naw bunaachin bunnaa bunnaa----[lafee dugdaa keenya bunni keenya buna buna] Ba alam gabayaa ye wucci minizaaree ------ [gabaa addunyaarratti biyyaaf galii kan argamsiisu buna buna] lehagar yemiyaasganyaw bunnaa bunnaa… Faaruun bunaa kun erga bahee bara 1971 irraa kaasee Ministeerri Misooma Bunaa fi Shaayii waggoota 25 oliif gatii bunaa beeksisuuf seensaa fi cufinsa sagantaa taasisee itti gargaaramaa akka ture himu Obbo Taarraqanyi. Haata’u malee jedhu Obbo Taarraqeny, ministeerichi huccuu bifa bunaa qabu bituun garee aartichaatiif kennuun alatti homaa akka hin gumaachineef komatu. Ministeerri bunaaf shaayiis ta’ee dhaabbileen biizinasii biroo hedduun heeyyama tokko malee faaruu bunaatti akka fayyadaman kan kaasan Obbo Taarraqeny, faarfattoota garee aartichaatiifis ta’ee isaaniif beekamtii fi faayidaan dhabamuun akka isaan mufachiise miira aariitiin dubbatu. ALI bara 2004tti guyyaa bunaa Magaala Aggaarotti qophaa'erratti amma ministera Muummee kan ta'an Dr. Abiy Ahmad beekamtii kennaniifi akka turan yaadatu Obbo Taarraqany. Bara kana Itoophiyaan buna biyya alaatti ergite irraa yeroo duraatiif doolaara biliyoona 1.2 argachuutti akka gammadan kan dubbatan barreessaan walaloo fi yeedaloo faaruu bunaa, ""biyyaaf oolmaa guddaa oolen dagatame"" jechuun komii qaban ibsatan. Faaruun bunaa daran beekamuu fi yeroo dheeraaf miidiyaarra turuu isaa irraan kan ka’e gareen aartichaa hojilee aartii 60 ol qopheessuun dhiyeessanii akka turan yaadatu. Keessumaa hojiilen aartii bebbeekamoo isaan hojjatan: La abiyootee (warraaqsa kootiif), Inhid wadafiit (yaa deemnu gara fuulduraa), Aalle ganaa (jira ammallee), Barraa barraa (ife ife), Xiqur Inquu (qaalii gurraacha), La alam salaam (nagayaa addunyaaf), Jagnaaw (gooticha), Dirrib Ciqqonaa (cunqursaa dachaa), Xeeninnat mabtaachin (fayyaan mirga keenya) kan jedhan fa'aa warra angafoota. Faaruuwaan kanneen keessaas walakkaan ol kan ta’an televizyinii fi raadiyoo biyyaalessa Itoophiyaatiin waraabamuun dhiyaataa turan. Erga sirnni Dargii kufeen booda faaruu bunaatin alatti hojiileen aartii biroo hafuu isaanii dubbatu Obbo Taarraqany. Hojiiwwan aartii isaanii siyaasa yeroo sanaatiin akka walqabatan ta'us, kan dhaloota har’aa barsiisuufi bohaarsuu danda’anis hedduun akka turan yaadachiisu. Ergaawwan siyaasa bara Dargiitin cinaatti, yaada misoomaa, tokkummaa, gootummaa, jaalala biyyaa, qulqullina, fayyaa, barnoota, nagaafi mirga dubartootaa irratti akka xiyyeeffatu himu. Gareen aartii kun guutummaa Itoophiyaatti hojiilee aartii isaanii dhiyeessun beekamtii argachuu irraa kan ka'e masaraa mootummaatti affeeramuun Koloneel Mangistuu Hayilamaariyaam waliin irbaata nyaataniiru. Mootummaan Dargii Raashiyaa waliin hariiroo siyaas-dinagdee cimaa qabaachuu irraa kan ka'e lammiileen Raashiyaa manneen barnootaa magaalaa Jimaatti barsiisaa turuu yaadatu. Yeroo sana Itoophiyaan Raashiyaa waliin hariiroo siyaas-dinagdee cimaa qabaachuu kan kaasan miseensonni garee aartichaa, lammiileen Raashiyaa manneen barnootaa magaalaa Jimaatti barsiisaa turuu yaadachiisu. Barsiisota Raashiyaatiif faaruu afaan Amaariffaa kennuun, kan afaan Raashiyaa ammoo isaan irraa fudhachuun faarfataa turuu himaniiru faarfattoonni BBC waliin turtii taasisan kunneen. Faarfattoonni kunneenis faaruu afaan Raashiyaa dagachuu kan dubbatan yoo ta’u, isaan keessaa tokko kan taate, Sisaay Balaay ammallee faaruu Raashiyaa akka hin daganne himtus hiikisaa garuu irraanfachuu dubbatti. Hojiileen aartii dhaloota barsiisan kunneen uummataaf akka dhiyaatan dhaabbata televizyinii fi raadiyoonii biyyaalessaatiif waamicha dhiyeessaniiru Obbo Taarraqeny. Gareen aartii guddattuu daa’immanii Bossaa Jimmaa hundeeffama isaa irraa eegalee hanga bara 1974’tti jaalatamummaa fi fudhatamummaa guddaan dalagaa turanis, booda miseensonni garichaa gara umurii dargaggummaatti waan guddataniif bara 1975tti dargaggoota gandoota biroo waliin aartii waldaa dargaggoota warraaqsa Itoophiyaa kutaa biyyattii kan ‘Ayiyoomaa’ jedhamuun beekamu jalatti akka gurmaa’an taasifamee ture. Seenaan aartii daa’imman guddattuu Jimmaa ganda Bossaa afuriis achuma irratti dhumachuu dubbatu Obbo Taarraqeny. Erga gareen aartii daa’imman guddattuu Bossaa Jimmaa diigamuun artistoonni garichaas gara aartii waldaa dargaggoota warraaqsa Itoophiyaa kutaa biyyattii  jalatti gurmaa’anii leenjisaa ta’anii ramadamuu kan dubbatan Obbo Taarraqeny, haalonni rakkisoon uumamuu fi gareen sunis diigamu yaadachiisu. Leenjisaan kun ajajoota siyaasaa yeroo sana turan waliin waliigaltee dhabuun gara hojii barsiisummaa isaaniitti akka deebi’an kaasaniiru. Adaanech Mokonnin, miseensota garee aartichaa jalqabaa keessaa tokko yoo taatu, ""Nuti reefu dardara turre; namoonni amala adda addaa qaban kan umurii keenyaan ol ta’an hedduun waan turaniif isaan waliin waliigallee akka duraatti itti fufuu hin dandeenye,” jechuun haala rakkisaa ture BBC’tti himteetti. Miseensonni garichaas aartii keessaa harca’uudhaan karaadhuma mataa mataa isaanii jireenya mo’achuudhaaf socho’aa akka turan yaadachiisu. Isaan keessaas ammatti namoonni torba magaalaa Jimmaa kan jiraatan yoo ta’u kaan ammoo biyya alaa dabalatee kutaalee biyyatti gara garaa keessa akka jiraatan, kaan ammoo lubbuun akka hin jirre himu. Miseensonni duraanii garee aartii guddattuu daa’immanii Bossaa Jimmaa BBC waliin turtii taasisan sadan: Shibbirowaa Dassaaleny, Adaanech Mokonnin fi Sisaay Balaay maatii horachuun bakkuma itti hojii aartiitiin ijoollummaan itti beekaman magaalaa Jimmaa keessa jiraataa jiru. Barnootatti qaxalee akka turan kan kaasan artistoonni kunneen, yeroo sana waan hundumaan olitti hojii aartichaaf ofkennanii jiraataa akka turan yaadachiisu. Maatii fi barnoota isaanii caala sammuu isaanii qabatee kan ture hojii aartii ta’uu kan kaasan miseensonni kunneen yeroon soorata illee haalaan itti nyaatan waan qabneef sukkaara baattatanii deemuun yeroo beela’an akka bu’atan yaadachiisu. Yeroo sana jaalala addaa aartiidhaaf qabaniin roobas ta’ee aduun, beelas ta’ee dheekkamsi maatii isaanii akka isaan hin daangessinellee kaasu. “Jiraattonni magaalaa Jimmaa akka ijoollee isaaniitti nu ilaalu; yeroo daandiirra deemnu namni nu waama, jaalalasaa nuu ibsa."" ""Yeroo leenjii irraa deebinu hunda eegumsaan hanga manatti nu geessu,” jetti Adde Adaanach. Obbo Taarraqeny yeroo ammaa maallaqa sooramaatiin haala jireenyaa rakkisaa ta’e keessa jiraachaa akka jiran dubbatu."	https://www.bbc.com/afaanoromoo/articles/c6p6p44p6y6o
entertainment	Ji'i diimtuu fi guddoo taatee har'aafi bor samiirraa mul'atti	Daawwiin ajaa’ibaa pilaaneetii keenyaa samiirratti mul’achuufi , ji’a diimtuu dhiiga fakkaattutu mul’achuuf jira. Gaaddiddeessuu ji’aa guutuu waggaa kanaa al tokko qofa ta'uun, Lafti gidduu Aduufi Ji’aa buuti. Gaaddidduun Lafaa guutummaatti ji’arra waan bu’uuf jiini suuta gurraacha’aa gara halluu akka diimaa wayiitti geeddaramti. Awurooppaa keessatti gaafa Wiixataa subii ija uumamaan mul’atti. Ameerikaatti immoo Dilbata gara galgalaa daawwachuu danda’ama. Afrikaattis akkasuma ni mul’atti. Ji’i kunis yeroo kaanirra guddattee kan mul’attu yoo tahu, sababiinsaas yeroo kana orbiitiishee irratti qabxii lafatti baayyee siiqxee waan argamtuufi, kanaanis maqaa ‘Super Moon’ ykn ‘Ji’a guddoo’ jedhamu argatteetti. Ji’a guddoo diimtuu jedhamuunis waamamti. Hemisfeera Kaabaatti, jiini guutuu kuni ji’a abaaboo kan jedhamtu yoo tahu abaaboo waqtii birraa wajjinis waan walirra bu’uufi. Ifti ji’arraa mul’atu kuni diimaa akka dhiigaa yoo tahu, ifti aduu ganamaa fi gara galgalaa lafarraa ji’arratti balaqisa jedhu Landanitti, astiroonoomara Royal Observatory kan tahan  Dr Giriigoorii Biraawun. ''Aduun lafarratti yoo baatuufi lixxu al tokkotti arguun danda’ama jechuu dha. Ifti hundinuu gara ji’aatti balaqqisa,'' jechuun BBCtti himaniiru. UK keessatti gaara ykn gamoo dheeraa irraa ilaaluu danda’ama, sababiinsaa ji’i kuni samii irratti gad siiqxee waan mul’attuufi. UK keessaatti gaaddiddeessuun kuni yeroo jalqabu dha, kan akka gaaritti mul’atu jedhan Dr Biraawuun. Gaaddidduun lafaa yeroo ji’a haguuguu jalqabu,hanga muraasa uffisuun jalqaba, boodarra guutummaan guutuutti irratti gaaddiddeeessa, achii ji’i lixaa adeemti, nutti mul’achuu baatus gaaddiddeessuun kuni itti fufa. Ameerikaatti do’iin ji’aafi lafaa kuni guutummaatti kan mul’atu yoo tahu daqiiqaa 84f tura. Yoo Ameerikaa ykn Kanaadaa jirtu taheef Dilbata garagalgala yeroo ji’i lixuuf jettu ilaaluu dandeessu. Ija umamaan kan mul’atu yoo tahu, baayinaakulaara ykn teleskooppiidhaan xixiqqoodhaan ilaaluun immoo halluu isa diimaa sirrii ilaaluufi gargaara. ''Astiroonotii yoo taate ji’arra dhaabbattee gara duubaatti Lafa yoo ilaalte amartii diimaa ala dachee keenyaa naanna’u argita,'' jechuu ibsu Dr Biraawun.	https://www.bbc.com/afaanoromoo/oduu-61456046
entertainment	"Daraaraa Keelloo fi Birraa: ""Keelloon ifa Birraatti akka baane mallattoo nu agarsiisudha"""	"Gubaalessi margee lafti magariisa uffataa yeroo deemuu tibba Arfaasaa ta'uu agarsiisa.  Bishaan guutee yeroo dhikkifatu ammoo tibba Gannaa ta'uusaati. Tibba Birraa hoo? Lageen yeroo Gannaa guutan hir'achaa deemuun alatti wantoota Birraan akka bari'e agarsiisan keessaa tokko abaaboowwan halluu gara garaa gaaraa dacheerratti mul'achuudha. Akaakuu midhaan namni facaafatu dabalatee biqiltuun daggala keessa jiran hedduun birraa daraaru. Daraaraa hedduu keessaa ammoo kan hadaa/keelloo, siddisaa, cuqiifi nuugii addatti birraadhaaf miidhagina adda ta'e kennu. Abaaboon Keelloo bakka gara garaatti maqaa gara garaa qaba.  Isaan keessaa 'hadaa', 'ilillii' fi 'keelloon' warreen beekamoodha. Keelloon waggaatti al tokko waqti birraa qofa kan biqiltu waan taateef akka 'mallattoo birraatti' hanga fudhatamutti ga'eera. ""Daraaraan keelloo yeroo argamu Ganna dukkanaa keessaa ifa Birraatti akka baane mallattoo nu agarsiisudha,"" jedhu jiraataan Godina Shawaa Kaabaa magaalaa Muka Xurrii Obbo Gizaa Taaddasaa. ""Ganna keessa jiraachuun hanga dukkana keessa jiraachuu waan nutti dhaga'amuuf yeroo daraaraa ilillii arginu ifa birraatti akka baaneetti aadeffatama."" Kanaaf wayita daraaraa keelloo kana arganitti miira gammachuufi abdiin akka guutaman dubbatu. Dararaan keelloo kun shamarran sirba Qaammee ykn Shinooyyee sirbaniif ammoo hiikaa addaati. Birraa jechuun yeroo miidhaginaati, kanaaf ammoo sababiin abaaboon gosa hedduun daraaruudha jetti shamarree Birqii Asaffaa. Birraa keessa shamarran, namoonni biroofi horiinillee gammachuun jiraatu jetti. ""Yeroo qunnii buqqifachuu deemnu keelloos haammannee caffee waliin mana ittiin miidhagfanna. Maatii keenya waliin gammachuun dabarsuun akka addaatti yaadatama"" jetti Birqiin. Waggaan deebi'ee dhufee hanga keelloon daraarutti shamarran hawwiin akka eeggatanis ni dubbatti. ""Tibba keelloon daraaru yeroo dargaggummaa, sirba Birraa sirbamuu fi wadaajii keenya waliin kan dabarsaa turre na yaadachiisa"" kan jedhan ammoo manguddoo Tasfaayee Asaffaadha. Sababii daraaraa kanaatiif baatii Fulbaanarraa jalqabee ji'oota birraa sadan 'dacheen uffata bifa keelloo waan daaraa baate fakkaatti. Sababa kanaaf namoonni birraa fi daraaraa keelloo walbira qabanii yaadatan hedduudha. Baatii Fulbaanaa keessa qophii ayyaanota birraaf taasifaman dararaa kelloo waliin walqabatu ykn itti fakkeeffamu. Miidiyaalee dabalatee dhaabbileen gara garaa ergawwan baga geessanii isaanii yeroo hordooftootaa fi maamiltoota isaaniif dabarsanillee dararaa keelloo kana fayyadamu. Kana qofaas miti, uffatawwan aadaa ayyaanota Fulbaanaa keessa kabajamanirratti uffatamanis daraaraa keelloon faayama. Namoonni baay'eenis bara haaraa, Masqalaafi Irreecha yeroo kabajatan caffee fi daraaraa keelloo kana haammachuun kaasuutti qabatu, manni isaaniillee waanuma kanaan faayama. Kun ammoo daraaraa keelloo caffee waliin gabaaf dhiyeessuun namoota baay'eef karaa ittiin galii argatanis ta'eera. Waggoota dhiyoo as ammoo  jaalala daraaraa keelloo kanarraan kan ka'e ta'uu mala, keelloon nam-tolcheen hojjetamee gabaaf dhiyaatee  jira. Faayaan daraaraa keelloo nam-tolchee kun akka lootii duratti, akka 'ambaarii' harkatti ykn ammoo rifeensa mataa ittiin qabsiifachuun ittiin miidhagfacuuf Fulbaana keessa filannoo ijoollee shamarranii hedduu ta'aa dhufeera. Daraaraan keelloo waggaadhaa gara waggaatti baay'ee xiqqaachaa dhufuun qabatamaan mul'achaa jira jedhu Obbo Gizaan. Kanaaf ammoo sababiin rooba xiqqaachaa dhufeefi qoricha farra aramaa fayyadamuu ta'uu hin oolu jedhu. Yeroo kaan Hagayya 26 irraa eegalanii dararaa keelloo wayita argan, farda isaanii gugsiidhaaf akka baasanii sooran kan himan Obbo Gizaan, yeroo kana daraaraan kun badaa deemuun isaan yaaddessuu dubbatu. Daraaraan keelloofi sanyiin biqiltuu gara garaa hedduun badaa deemuudhaaf sababa lamatu jira jedhu Direektarri Itti Aanaa Abbaa Taayitaa Eegumsa Nannoo, Bosonaafi Jijjiirama Qilleensaa Oromiyaa Obbo Boonaa Yaaddessaa. Isaanis, lafti dhiphachaa deemuun gara qonnaatti jijjiiramuufi keemikaalota akka farra harmaaafi ilbisootaa faayidaarra oolaa jirudha jedhu. Haala amma jiruun itti fufnaan abaaboo keelloo akkas mallattoo ifa birraa ta'eefi kan miidhagina ta'e kana barbaadanii dhabuun fagoo hin jiru jedhan Obbo Boonaan. Kanaaf ammoo furmaata ta'a kan jedhan wanta lama dhiyeessu Obbo Boonaan. Lafa  xiqqaarratti carraa ittiin omisha guddisanirratti hojjechuufi keemikaalota farreen haramaafi ilbisootaa fayyadamuu hir'isuun mala uumamaan to'achuurratti xiyyeeffachuudha."	https://www.bbc.com/afaanoromoo/oduu-49645159
entertainment	Kobaams Asukuu: Wallisaa Naayijeeriyaa beekamaa sagalee ofiisaa jibbu	Kobaams Asukuu Naayijeeriyaa keessatti hojii muuziiqaa qopheessuu fi sirbuutiin beekamaadha. Haata'u malee Asukuun sababii sagalee ofiisaa hin jaalanneef jecha waltajjii duuba ta'uun hojiisaa eegale. Asuukuun waa'ee jibba sagalee ofiisaatiif qabu ibsuutti akka waan kan nama biraa dubbatuu fakkaata. Oggeess muuziqaa kuni waggoota 13 darbaniif oogummaa muuziqaa isaatiin urjjiiwwan muuziqaa Afriikaa ta'an muraasaa waliin hojjachuu BBCtti hime. Asukuu dargaggeessi waggaa 41, walliftoota beebbekamoo Afro Music kanneen akka Asaa waliin albamiishee kan bara 2017 irra hojjateera. Gama muuziiqaa isaa kan wangeela, lubbuu, RnB fi Afropop makaa qabu ilaallatuun ammoo, keessattu muziiqaawwan We Plenti, One Hit fi Ordinary Peole jedhaman baayyee beekamtii kan argatan keessaayi. Waa'ee jaalala muziiqaaf qabu yoo dubbatuuf onneedhuma irraayi, garuu ammoo gama sagalee ofii ilaallatuu yoo itti ka'ee sirnaan of ibsullee hin danda'u. Keessa darbuunis jecha ''nan jibba'' jedhu fayyadama. ''Wanti anaaf hin mijjannee tokko jira,'' jedha. Innis ilaalcha hiriyootasaa itti dhiyaatanii isaaf qaban ta'u dubbata. Hiriyaansaa Muyiwaa Oyinolaa ''Asukuun kana yeroo hunda jedha. Garuu ammoo dandeettii sagalee namoota biraa fakkeessuu cimaa qaba,'' jechuun dhugaa baha. Dur wayita mana barnootaa Koolleejjii Leegoosiitti waliin barataa turanitti, Asukuun kan ijaan hin agarree, Mr Oyinlolaa kutaa keessatti raadiyoo sagalee warraabdu isa gargaaraa akka ture yaadata. Yeroo hunda kaayyoo barnoof ta'u baatulleen daree keessatti sagalee barsiisaa akka waraabaa ture hima. ''Barsiiftotaa fi barattoonni dareesaa hundi hiriyoota isaa turan,'' jechuun walitti dhiheenyaa Asukuun namoota waliin qabu ibsa. Asukuun indastirii muziqaa keessatti waggaa 20ffaa guutuu sababeeffachuun dhuma bara kanaatti deeggartoota isaatiif albamii muziiqaa tokkoo dhiyeessuuf hojjataa jira. Albamii haaraa qopheessaa jiruus kan shubbisoota walin dhiyaatuudha. Akka jedhuutti, gara muuziqaatti kan galee erga bakka sagaleensaa guutuu qabuu garuu kan warra kaanii hin geenyee jiraachu erga hubateen booda dhumarratti ta'u dubbata. Haata'u malee ammoo waltajjii gubbaa bahanii sirbuun Asukuuf waan laayyoo miti. ''Yeroo hunda waltajjii gubbaatti nan sodaadha. Gonkumaa osoo hin sodaatiin waltajjiiitti bahee hin beeku. Gonkumaa,'' jedha ofitti qoosaa. Yeroo baayyees akka lammata hin sodaanne ofiisaaf waadaa akka galaa ture fa'i kaasuun qosa. Sodaa itti dhagahamu mo'achuuf of amansiisuu ol utaalaa fi kadhannaa taasisuu fa'i yaadata. Tokkicha itti seennaan ammoo ''yeroo tokko tokkoos waltajjii irraa na buusuun rakkisaa ta'a,'' jedha. Tokkicha ol baanaa ''addunyaa kiyya keessan gala.'' Walliisaan akka nama amanaa cimaatti of ilaalu kunis, murtoo jireenya isaa hojii muuziqaa keessa godhachu kanas erga kadhannaan inni Waaqatti taasise gahee olaanaa qabaachu hima. Asukuun ammaan tana baayye beekkamtii qabaatulleen, indastirii muuziiqaa Naayijeeriyaa keessatti garuu fudhatama cimaa hin qabu. Dhalootuma irraa qaroo dhabaa kan ta'e Asukuun, jalqaba ooguummaa isaarratti loogiin irra gahee ture. Yeroo artistiin tokko akka muuziqaa isaa hin hojjanneef barbaadee jiraachuu yaadata. ''Artistichi ammalleen nama addunyaa muuziiqaa Naayijeeriyaa keessatti bakka olaanaa qabu yoo ta'u, guyyaa tokkoos beellama qabannee akka baandii isaa hunda waliin dhufu eegaa turre.'' Garuu aartistichi achiin osoo hin bahiin hafe. ''Istudiyoo keessa taa'ee sa'aatii saddeetiifan isa eegee.'' Boodarra garuu aartistichi akka qopheessaan muuziqaa qaroo dhabeessa ta'e hojjatuuf hin barbaadne ture. Taateen akkasi kunis yoo isa mudatu kana qofaa hin turre. ''Garuu ani guuddatees xiqqaatees akkan alaqaa muuziqaa ta'eetti natti dhagahama,'' jedha. Yeroo isaa guutuun osoo gara addunyaa muuziqaatti hin galiin dura, Asukuun yaaliin inni Yunivarsitii Ameerikaatti barachuuf taasisee hin milkaa'iniif hafe. Carraa Iskolaarshippii argatee waan hundi erga xumuramee akka ture hiriyaansaa ni yaadata. ''Dhumarratti, jalaa haqamee natti fakkaata.'' Qaroo dhabeeyyiin biyya guddinarratti argamu irraa dhaqu waan itti baruu hin se'anii natti fakkata jedhan. Cimina barnoota kan qabu Asukuu sun baayyee yeroo cimaa ta'ulleen, garuu kunoo jireenyaa itti fufeera jedhan, Mr Oyinlolaan. Asukuun haala itti guddifamee baayyee jaalata. ''Sababii jaalala maatiin kiyya naaf qabataa na guddisan irraa ka'uunis ani anuma..'' ''Maatii haala daa'ima qarroo dhabaa itti guddisuun danda'amurratti yeroo tokko tokkoo hubannoo dhaban illeen, yeroo sanatti waan beekan huna akka naaf godhaniitti natti dhagahama,'' jedha. Hanga waggaa 10tti mana barnootaa seenuuf baayyee rakkoo turu yaadata. Kanaafu maatiinsaa miira akkuma ijoollee kaanii umuun yaalii itti yaadame raawwatan jedhan. Maatiin isaas qaroo dhabeessa ta'uun akkuma bifaan gurraacha, ykn adii ykn dheeraa ykn gabaabaa ta'u malee waan addaa akka hin taanee isa barsiisuu dubbata. Innis osoo baayyee daa'ima ta'ee jiruu ashangulliitii xiqqoo irraa attamiin piyaanoon akka tabatamu barate. Hiriyyaaansaa piyaanoo ashangulliitii kan obbooleetti isaa kenneef. Garuu ammoo akka obbooleettiin isaa jalaa hin fudhanneef gonkumaa allatti akka bahee hin tabanneef akeekkachiisee. Jaalalli hojiisaatiif ijoolluun qabuuf kunis wayita umuriinsaa waggaa 15 ta'uutti akka ambaasaadara Unicef biyyaaleessaa jalqabaa Naayijeeriyaa ta'un hojjatuuf isa kakaase. Rakkooleen mirga daa'immaniifi daa'imman miidhaa qaamaa qabanii rakkoo cimaa hoggansa biyyatiiti jedha Asukuun. Muziqaan jijjirama hawaasummaa, haqa hawaa fi hawaasaa kakaasuun meeshaa barbaachisadha jedhan. Kanaanis fooyya'ina jireenya Naayijeeriyaa hedduuf akka gumaatu yaada.	https://www.bbc.com/afaanoromoo/oduu-60811893
entertainment	Baandiin Gadaa erga hundaa'ee waggaa 26ffaa isaa kabajeera	Baandiin Gadaa erga tokko jedhee hundaa'ee kaleessa - Dilbata waggootni 26 darbaniiru. Hundeeffamni Baandichaa waggaa 26ffaa kaleessa Finfinneetti kabajameera. Obbo Tasfaayee Mokkonnin ammas Itti aanaa hogganaa baandichaa tahuun kan hojjetaa jiran yoo tahu, barreessaa fi gaazexessaa Dhaabaa Wayyeessaa ammoo hogganaa baandichaati. Lameen isaaniituu artistoota kaan waliin tahuun baandicha hundeesse. Bara 1992 yeroo ABO'n chaartera keessaa bahe Oromootni hedduun faffaca'anii ture jedhan Obbo Tasfaayee Mokonnin hundeessitoota Baandii Gadaa keessaa tokko kan tahan. Kanaafuu haala akkamiin uummata keenya walitti fiduu dandeenya jennee mari'achuun, baandii tokko hundeessuuf waliigalle jedhan. Yeroo sana gaazexessaa Dhaabaa Wayyeessaa tiyaatira barreessaa ture. Isaan keessaa tiyaatirri ''Dukkanaan Duuba'' jedhamu isa tokko. Daarekterrii fi qopheessaan Tiyaatira Dukkanaan duubaa ammoo obbo Tasfaayee Mokonnonidha akka isaan irraa iyyaafannetti. Egaa bara 1992 ji'a Waxabajjii keessa tiyaatiricha agarsiifnee namootni yommuu irrati hirmaatan, maaliif baandii tiyaatira irratti hojjetu hin hundeessinu jennee mari'anne jedhan. Baandiin Gadaa of danda'ee akka dhaabbatuuf erga carraqanii bakkatti shaakalan ammoo rakkoo  tahuu himu Obbo Tasfaayeen. Gara Yuunvarsiitii Finfinnee dhaqanii gidduugala aadaa bakka shaakalaa fi agarsiisaaf akka eeyyamniif gaafanne jedhan. Eeeyama barbaachisus erga naannoo Oromiyaa irraa xumurree baandicha hundeessuun bakka shaakalaa arganne jedhan. Tiyaatira Dhaabaa Wayyeessaa qopheesse isa lamaffaa galma kiiloo Shan jirutti yommuu agarsiifnu namoota 1000'f waamicha goone jedhan. Isaan keessaa namni hunduu manaa bahuu illee waan sodaataniif namootni 400 irratti agarsiifne jedhan. Agarsiisicha kaffaltii malee kan agarsiisan yoo tahu, namootni duraan faca'anii turan hundeessitootaafi hoggantoota waldaa Maccaa fi Tuulamaa dabalatee irratti argaman jedhan. Isaan keessaa koloneel Alamuu Qixxeessaa ka'anii dhabbatanii ''ijoolleen kun waan guddaa hojjetanii nu agarsiisan waan taheef waadaa isiniif galla'' jedhanii torban lama booda walgahii Waldaa Maccaa fi Tuulamaa mana barumsaa sadarkaa lammaffaa Minilikitti waaman. Baandiin Gadaas yeroo jalqabaaf haala guutuu taheen sirboota dabalatee achi irratti agarsiifne jedhan. Saganticha irratti uummatni Oromoo hedduun bahuun waldaan Maccaafi Tuulamaas akka gara duraa isaatti deebi'u tahe jedhan. Booda baandiin Gadaa hoteella Hawwii jedhamutti dhaabbiidhaan agarsiisaa fi sirboota garaagaraa akka gaggeessu taasifamee ture jedhan Obbo Tasfaayeen. Artistootni akka Abbabaa Abashuu, Tottobaa Margoo fi Mulugeetaa kanneen jedhaman isaan hundeessan keessatti argamu. Booda Eebbisaa Addunyaa, Daawitee Mokkonin, Jireenyaa Ayyaanaa, Yooseef Gammachuu fa'aa Baandii kana keessa turan. Haa tahu malee miseensotni hidhamuufi ajjeefamuu yommuu jalqaban, kanneen hafanis duraa boodaan biyyaa baqachuu fi addaan faca'uu eegalan jedhan Obbo Tasfaayeen. Kanneen akka Jireenyaa Ayyaanaa fa'aa immoo jiraaf du'uun isaaanii osoo hin baramiin kanneen hafan keessatti argamu. Yooseef Gammachuu fi Eebbisaa Addunyaa - addunyaa kana iraa boqotaniiru. ''Karaarratti qabamu. Ni hidhu, deebisanii gadhiisu. Kaan ammoo eessa akka geessan hin beeknu. Barbaadneti booda bakka jiran kan argannu.'' Eeyyama waan qabnuuf hoteela Hawwiitti agarsiisaa turre. Rakkoo waan qabuuf dhaaba kan nuun jedhes hin jiru, miseensota hidhuu malee jedhan. Miseensotni baandichaa erga faffaca'anii gara dhuunfaa keenyaatti deebinee hojii eggalle jedhan Obbo Tasfaayeen. Baandichi irratti uummanni walitti dhufee waliin haasa'ee, afuura baafatee, waliin taphatee gala ture. Bakkatti walitti dhufan biraan hin turre jedhan. Amma waggaa 26ffaa hundeeffama isaa yeroo kabajnu wal quba hin qabnu turre jedhanii bu'uuressitoota keessaa Mulugeetatu yaadicha eegale jedhan. Haa tahu malee anaafi [Tasfaayee] fi Mulugeetaan tasumaa eessa akka jiraannu iyyuu quba wal hin qabnu ture jedhan. Mulugeetaan biyya alaa jiran se'e. Innis akkan ani biyya keessa jiraachaa ture hin beeku. Namootatu walitti nu fidee wal nu qunnamsiise jedhan. Ammas bifa deebi'ee baandichi itti guddatu irratti haala mijeessinaaf malee anaafi Dhaabaa Wayyeessaa ogummaan keenya gara wallee osoo hin taane gara tiyaatiraa fi diraamaati jedhan.	https://www.bbc.com/afaanoromoo/oduu-49310552
entertainment	Nama biqiltuu Odaa kuma 30 kunuunsan: Zinaabuu Taakkale	Uummanni Oromoo mukeen jiran keessaa muka odaatiif iddoo guddaa qaba. Odaan Hooda qaba. Kabaja qaba, galma Abbaa Gadaati waan ta'eef odaan wayyuudha. Qooda Odaan Oromoo biratti qabu irraa ka'uudhaan biqiltuu Odaa kunuunsuurratti hojjechaa akka jiran kan dubbatan Obbo Zinaabuu Taakkalee waan hojjetaa jiran guutuu nuuf qoodaniiru. Obbo Zinaabuu Taakkale magaalaa Finfinnee kutaa magaalaa Eekkaa iddoo Faransaayi jedhamu jiraatu. ALI bara 1991 irraa eegalanii magaalaa Finfinnee keessa kan jiraataa jiran Obbo Zinaabuun waggoota 14'f Daandii Qilleensaa Itoophiyaa keessa akka hojjetan dubbatu. Waa'ee Odaafi kabaja inni Oromoo biratti qabu erga miidiyaarraa dhagahanii booda Odaa kunuunsuuf jedhanii hojiisaanii akka dhaaban dubbatu. ''ALI bara 2008 miidiyaan OBS osoo waa'ee Odaan Hooda ta'uusaa dubbatuu dhagayeen yaada kiyya na hawwate. Odaan muka nagaa, araaraa, mallattoo dimokiraasii ta'uusaa ergan hubadhee booda muki akkasii kun babal'achuu qaba jedheen murteesse.'' Jalqaba mana waliin jireenyaa ykn kondomiiniyamii keessa jiraatan gamoo afraffaarratti firii odaa dhaabanii kunuunsuu kan dubbatan Obbo Zinaabuun achitti erga milkaa'anii booda ooyiruutti ba'anii babal'isuu akka eegalan dubbatu. ''Achirraa ka'een waa'ee odaa qorachuu jalqabe. Odaan uummata Oromoo bira darbee akka addunyaattillee akka beekamuufi iddoo guddaa akka qabun hubadhe. Warri Keeniyaa  Odaadhaan mootii mukaa(king of trees) akka jedhan, warri Ijipti muka jireenyaa(tree of life) akkasaan jedhan, uummata Oromoof ammoo mallattooma jireenyasaa akka ta'e hubadheen hojjechuu eegale. Daandii Qilleensaa keessa osoon jiruu Sanbataa fi Dilbata yeroo koo kunuunsa Odaa irrattin dabarsaa ture.'' jedhan. Sanyii Odaa argachuuf odaawwan Oromoo jiran hundarra deemeera kan jedhan Obbo Zinaabuun akkaataa amala Odaatiin dhumarratti Odaa Kallachaa kan Godina Kibba Lixa Shawaa Aanaa Sadeen Sooddoo naannoo magaalaa Tulluu Boollootti argamu irraa sanyii fudhachuuf akka murteessan dubbatu. ''Odaa Bisil, Bulluq, Bultum, Roobaa, Nabee, hundumaa ilaaleera. Amala odaa guutummaa guutuutti kanan irratti arge garuu Odaa Roobaafi Odaa Kallachaa kan naannoo magaalaa Tulluu Boollootti argamuudha. Odaan Roobaa waan narraa fagaatuuf jedheen kan Odaa Kallachaa kanarraa sanyii walitti qabe.'' Odaan kan ittiin beekamu keessaa hiddaa fi damee hedduu qabaachuu, mukni biraan irratti biqilee kan hin dhaallee fi bineensi nama miidhu kan itti hin galle ta'uusaati jedhu Obbo Zinaabuun. Amaloota kanneen Odaa Kallachaarratti ergan argee mirkaneeffadheen firii irraa guuree dhaabee kunuusuu eegale jedhan. Amalli walhormaata Odaa iccitiidhaan akka ta'etu himama, odaan guyyaa hin daraaru,iccitiidhaan walhora jedhama. Kanaafuu akkamiin firii odaa argattan jennee isa gaafanneef, ''Odaan hin daraaru. Kan nama ajaayibu garuu Odaan bonaafi ganna firii qaba. Bonaa fi ganna lalisa. Firiin isaallee ni nyaatama. Daraaruu baatus duudaa ta'ee keessa isaatti sanyii horata. Mixiitu keessa seentee walquunnamsiifti kormaafi dhalaa isaa. Isa booda anis kitaabilee mukeen akka harbuu, qilxuufi Odaa akkamiin oomishuun akka danda'amu ibsan dubbisuun eegale. Haala kanaanin kan Odaa irratti xiyyeeffadhee sanyii filadhee kunuunsa eegale.'' ALI Onkoloolessa bara 2009 manuma jalatti firiin an cuuree goske biqile jedhu Obbo Zinaabuun. ''Biqiluusaa wayitan arge baayyeen gammade. Isaa booda mootummaa naannoo Oromiyaa deggersa gaafanne. Mootummaanis naannoo Sabbataatii lafa nuuf kennee irratti kunuunsaa nuun jedhe. Golgaa ykn Green house hojjennee kunuunsuu eegalle. Haala kanaan baay'isnee oomishuu eegalle.'' Yeroo ammaa buufata Sabbataa fi Oolankomiitti biqiltuu kuma 30 kunuunsineerra. Odaan Hooda jedhamee uummata Oromoo biratti bakki guddaan kennamuuf akkamiin dhaabamee biqila falmiin jedhu namoota baay'ee irraa nu mudate jedhu Obbo Zinaabuun. ''Akkamitti Odaan biqiluu danda'a kan jedhu gaaffii guddaa ture. Kana uummata amansiisuun qormaata ture. Hooda ta'uu isaarraan kan ka'e sirumaa Odaan ni biqilaayyuu jechuun uummatarraa gaaffiin ka'aa ture. Nutimmoo Odaan yeroosaatu geenyaan biqile jenna. Odaan amma biqilee kunuunfameera. Uummataafis raabsaa jirra.'' Odaan akkaataa uumamaatiin biqilee , biqiltuusaa kunuunsaa akka jirru uummata amansiisuuf magaalota Oromiyaa Finfinneerraa fageenya kiilomeetira 100 irratti argaman irra deemnee amansiisuuf yaalleerra jedhu Obbo Zinaabuun. Bara 2010 irraa eegalee uumanni akka fudhatee dhaabuuf hojiin hubannoo uumuu nuti hojjetaa turre baayyee fudhatama hin arganne kan jedhan Obbo Zinaabuun bara kana garuu erga xiyyeeffannoon mootummaa biqiloota dhaabuu fi kunuunsuu ta'ee as keenyas keessa xiyyeeffannoo argateera jedhan. ''Biqiltuun Odaa utuu hin dhaabamin waggaa lama guutanii nu jalaa baduuf turan. Kun biqiltuu Odaati jenneema uummata amansiisuutu qormaata ture. Kaan kun biqiltuu harbuuti jedha, kaanimmoo qilxuudha jedha, rakkoo guddaatu ture. Amma kunoo abdii horanneerra. Birrii shantamaan biqiltuu tokko gurguraa jirra. Keessas seenaa Oromoof gumaachuu waan ta'eef jenneetuma gatii gadi buusne.'' Akka naannoo Oromiyaatti waggaa waggaadhaan biqiltuu dhaabuun hojii xiyyeeffannaa qabu ture, garuu dhugaadhaan waan lafarratti mul'atu miti jedhan Obbo Zinaabuun. Bara kanammoo xiyyeeffannoo addaatiin mootummaan Ministira Muummee Dr.Abiy Ahmadiin durfamu dhaabbii biqiltuu labsanii waan jiraniif abdii qabna jedhan. ''Mootummaanis akka nu gargaaru itti iyyanneerra. Abdii qabna. Biqiltuun kun qabeenya dhuunfaa osoo hin taane kan Uummata Oromoo hundaati. Biqiltuuwwan biroo caalaa xiyyeeffannoo argachuu qaba. Kanaafuu mootummaan karoora biqiltuu miiliyoona 200 guyyaa tokkotti dhaabuuf qabate kana keessatti keenyarrattis xiyyeeffachuu qaba.'' jedha Zinaabuun. Guyyaa kaleessaa gareen Miidiyaa OMN biqiltuu Odaa 700 irraa fudhachuun iddoo lammiileen Oromoo Irreecharratti itti dhuman irra dhaabuu kan dubbatan Obbo Zinaabuun namoonni biroonillee akkasumas biqiltuu Odaa kana fudhatanii dhaabuun seenaaf kaa'uu qabu jedhan.	https://www.bbc.com/afaanoromoo/oduu-49108118
entertainment	Tasfaayee Gabra’aab ‘Mootii Shaambuu’ jechuun kan leellise weellisaa Gabbisaa Mul’ataa eenyu?	Barreessaa Tasfaayee Gabra’aab kan dhiheenya kana du’aan boqote, kitaabasaa ‘Ye siddatanyaawu Maastaawashaa’ jedhu keessatti, fuula 181-187 irratti waa’ee weellisaa qaroo- dhabeessa Gabbisaa Mul’ataa jedhamuu, kan godina Horro Guduruu Wallaggaa magaalaa Shaambuutti argee dubbisee barreesse ture. Tasfaayeen keewwatasaa mata duree ‘Ye Shaambuu Nigus’ jedhuun katabe jalatti, weellisaa kana ‘mootii Shaambuu gonfoo mataarra hin keewwanne’ jechuun isaan ibsa. Yeroo Itoophiyaa keessa turetti Shaambuu hojiif deemuun achitti isaan arge. ‘’Farda irra taa’u. Luugama farda isaanii nama ga’essa wayiitu qabatee deema. Kophee funyaansaa rog-sadee fakkaatu diratu. Diimaadha. Rifeensi jirbiisaanii fakkaata. Kobbortaa isaanii kiisii gurguddaa afur qaburratti, kutaa uffatanii osoo deemanuu daandii magaalaa Shaambuurratti arge,‘’ jedha barreefamni Tasfaayee. Weellisaan qaroo-dhabeessi kun sirnoota darban sadii mormaa akka bahaniifi sababa kanaanis bara Dargii keessa akka hidhaman kitaabicha keessatti eerameera. Ilmisaanii, barsiisaa Gaaddisaa Gabbisaa, abbaan isaa hamma gaafa lubbuun waggaa torba dura darbutti, ’’cunqursaa Oromoorra gahu mara didaa fi mormaa jiraatanillee mana hidhaa garuu galanii hin beekan,’’ jechuun BBC'tti himeera. Tahus waa’ee mana hidhaa Shaambuu miseensonni Waraana Adda Bilisummaa Oromoo fi isaaniif michoota namoonni tahan itti hidhamanii turaniif inni isaan weellisan garuu sirruma jedhe: '...Waaqni silaa hin dulloomu inni utubaan hoomii inni saanqaan baddeessaa Silaa daanyaan naa hin hiiku qaxaroo fageessa. Alaan zabiitu na eega qawwee gombifatee Keessaan tafkiitu na eega mangaagaa jallifatee...'' Gaaddisaan abbaansaa weellisaa Gabbisaan, ‘’seenaan isaanii kitaabarratti akka bahe osoo hin beekiin lubbuun darbe. Aniyyuu ergasii namni biyya alaarraa naa ergee dubbisee baayyee na gammachiise. Nan nahesi. Sadarkaa kitaabarra bahutti beekamu jedhee hin yaaduun ture,’’ jedha. Akkuma kitaabicharratti jedhuutti, mana daadhii ‘Xuruu Dabalaa’ jedhamutti yeroo haasa’an af-gaaffiidhaaf akka ta'ellee hin barre ture,’’ jedha. Kitaaba sanarratti Obbo Gabbisaan, ’’gaazexeessitootatti haasa’u hin jaallu, weelluu koo garuu waraabuu dandeessa,’’ jechuun Tasfaayeetti himuun isaanii kaa’ameera. Obbo Gaaddisaan, ‘’...hamman kitaabicha argee dubbisutti hin amanneen ture,’’ jedha. Weellisaa abbaa sagalee furdaa jechuun kan isaan ibsu Tasfaayeen yeroo isaan dubbisee nama ganna 70 turan. ‘’Namni Mootii Shaambuu isiniin jedha,’’ isin maal jettu jechuun gaafateenii ture. Isaanis kolfa dheeraa erga kolfaniin booda, ‘’Oromoon mootii hin qabu, sirna Gadaan bula,’’ naan jedhan jedha Tasfaayeen. Obbo Gabbisaan sirna Gadaa Horro Guduruu Wallaaggaatti yeroo dheeraaf hin geggeeffamiin ture, ALI bara 1995 akka iddootti deebi’u godhaniiru jedha ilmi isaanii. Namni Shaambuu fi naannaashee Obbo Gabbisaa waan jaalataniif farda isaanis akkuma isaaniitti kabaju ture jedha ilimsaanii Obbo Gaaddisaan. ‘’Baadiyyaa yeroo deeman toora isaan deemanirra ni beeka, iddoo gaafa tokko bule bira immoo hin darbu. Michoonni isaanii isaaniin keessummeessanii bulchan fardasaas waan sooraniif fardi ni beeka,’’ jedha. Obbo Gabbisaan magaalarra baadiyyaa deemuun yeroo isaanii achitti dabarsuu jaalatu kan jedhu ilmisaanii, ‘’yeroo deeman nama isaan qajeelchu waliin haa deemaniyyuu malee, baadiyyaa irraa wayita deebi’an namni isaan hin barbaachisu. Fardi isaanii hamma manaatti kallattii dhumaan isaan fidee dhufa,’’ jedha. Mootummoonni darban hunda Oromoo cunqursaniiru jechuun waan mormaniif ‘’mana hidhaa galuu baatanillee yeroo garaagaraatti yaaliin ajjeechaa irratti taasifameera,’’ jedha Obbo Gaaddisaan. ‘’Yeroo tokko karaa Kistaana jedhamurra gara baadiyyaa osoo deemanu farda isaanii konkolaataadhaan dhahuu yaalanirree, fardarraa kufuun miidhamanii irraa hafan,’’ jedha. Bulchitoonni naannichaa yeroos gochaa kana irratti raawwachuu yaalan ammallee lubbuudhaan jiru jechuun himu. Obbo Gabbisaan fardeen garagaraa baayyee fayyadamanillee inni waggaa kudhanii ol isaan tajaajile fardi Daalee jedhamudha. Erga isaan lubbuudhaan darbanii boodas osoo hin turiin du’e jedha Obbo Gaaddisaan. Kitaabni Tasfaayee Gabra'aab Obbo Gabbisaan sagalee uummata Shaambuu akka tahan dubbata. ALI Bara 1986 guyyaan hundeeffama Dh.D.U.O Bitootessa 17 yeroo kabajamu, Obbo Gabbisaan sirna kanarratti akka weellisan affeeraman. Uummanni Shaambuu galma keessa tures hamma isaan maasinqoo isaanii waliin as bahanitti hin afanne ture. Qondaalli mootummaa sirna sanarra tures akkas isaan waan barbaadan weellisan eeyyame. Obbo Gabbisaan weelluu ‘’garaa uummata Shaambuu ciibse lama weellisan,’’ jedha kitaabichi. ‘’…Yaa muraa maqasii Hin taane yaa Mallasii Deebite roorroon barasii…’’ Weellisaan kun wal-tajjii kabaja hundeeffama DH.D.U.O sanarratti ‘’waa’ee ABO’’ sirbuu isaaniitiin qondaala dhaabichaa waliin wal-dhabuu kitaaba ‘Ye Sidatanyaawu Maastaawashaa’ kanarratti katabameera. Barreeffamni kun walaloo weelluu Obbo Gabbisaa qondaala wajjin wal isaan dhabsiistes akkasiin kaa’a: ‘’…Shuraa shurshuraa kiyya Ya shuraa xinnumaaf gabaabbatte na duraa Shuraa koo shurshuraa koo WBO koo hunkuraa koo...’’ Weellisaa Gabbisaan ’’Oromummaa isaanii irratti ejjennoon isaanii tokkoofi tokko. Qabsoon Oromoo fiixaan bahee arguuf hawaa turan hin milkoofne malee,’’ jedha ilmisaanii. Obbo Gaaddisaa ilma arfaffaa Obbo Gabbisaa yoo tahan, abbaan isaanii ‘’hamma dhukkubsatanii afaan isaanii dubbachuu dhaabutti seenaa keenya akka beeknu baayyee nu akeekkachiisu ture,’’ jedha. Weelluuwwan Obbo Gabbisaa waraabanii kaa’uuf dhaabbata tokko wajjin yaaliin taasifamaa turus, garuu gidduutti addaan citeera jechuun waan waraabamee of harkaa kan qabu akka hin jirre dubbateera.	https://www.bbc.com/afaanoromoo/oduu-60109274
entertainment	Ayyaana Masqalaa: Daamaraaf muka akkamiitu filatamaa?	"Oromoon Birraan bari'ee ayyaanota waggaa gara garaa kabajatu keessaa tokko Daamaraafi Masqaladha. Daamaraan Fulbaana keessa jala-bultii ayyaana Gubaa ykn Masqalaafi Irreecha Birraa irratti kabajama. Masqalii hordoftoota amantaa Kiristaanaa biratti achi-dhuftee amantaa qabaatus, Oromoota biratti ammoo bifa adda addaatiin kabajama. Oromoon ayyaana Masqalaa kana ayyaanota waggaa kaanirraa addatti hoo'isee kabaja. ''Masqalli Mootii ayyaanaati!'' jedhama. Ayyaanni Damaraafi Masqalaa kuni kutaalee Oromiyaa adda addaatti sirnoota ittiin kabajamu garagaraa qaba. Nutis haala ayyaanni kun itti kabajamu ilaaluuf haala Oromoonni Salaalee jala bultiirraa kaasee ittiin qophaa'aniifi Wallagga Bahaatti akkamiin akka kabajamu baruuf jaarrolee naannichaa dubbisneerra. Ayyaanichi jala bultiirraa kaasee guyyoota lamaaf sagantaalee adda addaa kan qabu yoo ta'u, guyyootni lamaanuu tartiiba mataa isaanii akka qaban maanguddoon dubbsinee kunniin ni himu. Shawaa Kaabaa Aanaa Kuyyuu irraa kan dubbifne maanguddoon Obbo Amdee Abarraa, Ayyaanni Masqalaa hawwiidhaan kan eegamu ta'iiwwan aadaa hedduu kan ofkeessaa qabudha jedhu. Daamaraan Oromoo biratti dhimmoota dudhaafi falaasama uumaafi uumamaa jabduu of keessaa qaba kan jedhan ammoo Abbaa Gadaa Dassaaleny Fayyisaa Sooriiti - Godina Wallagga Bahaa irraa. Keessattuu hawaasa baadiyyaa biratti yeroo ce'umsa waqtii Gannaatii gara ifa Birraatti taasifamu waan ta'eef bakka guddaa qaba jedhu. Abaaboon daddaraaree, fooliin Birraa urgaa'ee akaakuun dhangaa lafaa gahes nama hawwachuu jalqaba. Dargaggeessis: Daamaraa muree si boraasisa, Ishee dheengaddaa aayyoo keetti himee si gorraassisa jechuun weedduu Birraa weeddisuu yeroo itti jalqaban jedhu maanguddoon kun. Shamarranis: Aadaan daraartee Birraan bariitee, Yeroon kan keenya taatee... jechuudhaan gareedhaan Balattii sirbuu kan jalqaban guyyaa Daamaraa irraa kaasee akka ta'e ibsu Abbaan Gadaa Dassaaleny. Jalabultiin Ayyaana Masqalaa Fulbaana 16 guyyaa xomborri itti ibsamu Daamaraa jedhamuun beekamudha. Guyyaa kana muka Daamaraan ittiin ijaaramutu ganamaan qopheeffama jedhu Obbo Amdeen. ""Mukti Daamaraa kuni laaftoo, birbirraa, mukarbaa yookan baargamoo ta'uu danda'a. Mukti kuni qaqallaadha. Isa dura garuu muka 'Jabaa' jedhamutu qophaa'a,"" jedhan. Akka maanguddoon Salaalee kuni jedhanitti Jabaan muka furdaa kan Laaftoo irraa gabaabsamee muramee guyyaa xombora ibsaa kanaaf qophaa'udha. ""Mukti kuni Gurcuudha. Garuu muka jiidhaadha malee gogaan hin qophaa'u. Jabaan kuni galgala bakka Xombora ibsan sanatti qarqara kaa'amee boba'a"" jedhan. Jiraataan aanaa Dagam Obbo Bahaaruu Dastaa akka jedhanitti ammoo Jabaan muka Laaftoo kan galgala bakka abiddi qabatu keessa kaa'amee Xomborri irraa qabsiifatamu jedhan. Mukti jabaan kuni jiidhaa waan ta'ee fi galgala boba'ee waan hin dhumneef jechas gaafa Masqalaa ganama dubartoonni akka sunsumaatti itti fayyadamanii irratti marqaan marqama jedhan. Daamaraan akkuma akka naannootti muka mukarraa adda ta'an filachuun walitti qabanii kan ittiin mana keessatti daamaran [qoraan gogaafi muka jiidhaa walirra tuuluun bobeeffatan], akkasumas  balbala irra dhaabanii ammoo ibsatanidha jedhu Abbaa Gadaa Dassaaleny Fayyisaa. Daamaraaf mukti haaraa kanneen kaanirraa adda ta'e ni jira kan jedhan Aab Dassaaleny, baddeessaa, makkaannisa, laaftoofi nafuroon keessatti argamu. Garuu namuu akka ayyaana isaatti ilaalee muka oomiillee itti ni dabalatas jedhu. Tokkoon mukaa Daamaraaf filatamanii hiika mataa isaanii qabu kan jedhan Abbaan Gadaa Dassaaleny, fakkeenyaaf laaftoon ibidda ho'isa, ibiddas ni bulcha waan ta'eef filatama jedhu. Nafuroonis akkasuma ibddii isaan diban hin dhaamu akka isaan himanitti. ''Akaakuu mukaa jiidhaafi gogaan guyyaa Daamaraa manaafi balbala ho'isuun kun jireenyi keenya waggaa guutuu kan itti ho'e yaa ta'u ergaa jedhu qaba,"" jechuun maaliif akka Daamaranillee ibsan. Jiraataan biroo godinicharraa BBCn dubbise Obbo Malkaamuun qoraaniifi muka jiiraa mana keessatti bobeeffatamuun alatti mukti jiidhaa Daamaraaf lagaa muraman manatti hirkifamu jedhu. Abbaa Gadaa Dassaalenyis ta'e Obbo Malkaamuun gaafa Daamaraa namni dhangaa/midhaan lafaa ga'e qofaa kan akka ancootee, raafuu, buqqee/dabaaqulafi asheeta boqqolloo nyaata jedhu. Daamaraan galgala mana keessatti qoraan gogaafi muka jiiraan bobeeffatamee asheeta ibiddicharratti waaddachuun akaakuun dhangaas irra naqamee nyaatama jedhan. Yeroo lafti gara bariitti dhiyaatu ammoo ibsaatu ibsama. Ibsaa kana miseensi maatii hunduu ibsii balbala kanatti ibsamurratti argamanii 'Iyookoo daraari' jedhanii sirbaa ibsatu, jedha. Muka  mana keessatti ittiin aamaramuun  mukkeen jiidhoon balbalatti hordomuun dhaabaman ykn manatti hirkifaman lakkoofsi isaanii ergaa qaba akka maanguddoon kun ibsanitti taanaan. ""Fakkeenyaaf, mana nama barana bultoo ijaarratee tokko duratti muka sadiiti dhaabbata ykn hirkifameetu daamarama. Adadumaan waggaa itti aanu, shan, toorba, sagal, jedhaa deema."" Namoonni tokko tokko muka daamaraa kana balbala dhaabbachuun daamaran kana midhaan gaasa'e ykn sirriitti margee ija harkisu keessa geessanii dhaabu. ""Midhaan ulfoodha; akkuma namaa midhaan kabaja waan qabuuf mukti daamaraa keessa dhaabbama. Akkasumas, iji hamaa midhaan sana ilaalus akka muka sana ilaaluu danda'a."" Daamaraa ayyaana hawataa kan taasisu dhangaa haaraa lafaa gahe nyaachuufi daamaranii ibsuu qofaa osoo hin taane carraa maatiifi firoonni ittiwalga'anii gammadanidhas jechuun bakka ayyaanni kun hawaasa keessatti qabu ibsan. Jala-bultii ayyaana Masqalaa galgala isaa akka aadaa Oromoota Salaaleetti dhuunfaa dhuunfaadhaan qe'ee ofiitti hin ibsamu. Ollaan walitti yaa'ee bakka tokkotti xombora ibsee sagantaa jala bultii kana waliin kabaju. ""Dura Daamaraa guyyaa qopheeffatan sana bakka ollaan hundi itti walgahu (Afdaarii) jedhamuun beekamutti. Dhiironni muka Daamaraa lama lama qabatanii bakkicha bifa geengootiin dhaabu. Sana booda itti naanna'anii eebbifatu,"" jedhan Obbo Amdeen. 'Iyyookaa, Iyyookaa, kan baranaan nu geesse, Iyyookaa Iyyookaaa, kan bara dhuufutinis nugahi,' jedhanii daamaraatti naanna'anii eebbifatu. Ayyaana Masqalaa irratti nyaanni fi dhugaatiin hedduutu qophaa'a. Isa kanaafis dubartoonni ji'a tokko dursanii qophii jalqabu jedhan haati siinqee aanaa Dagam Aadde Abarruu Tolasaa. ""Daabboon, booknis ni qophaa'a. Caccabsaa fi akaayiin garbuu, nuugiin tumamee ayyaana Daamaraa galgalaa kanaaf qopheessina. Dubartoonni sagantaa kanaaf ji'a tokko dursanii qophaa'u,"" jedhan. Guyyaa Masqalaa ganamas marqaa malee nyaanni biraa jalqaba hin nyaatamu. Dubartoonni ganama ka'anii marqaa garbuu irraa qophaa'e hojjetanii maatii nyaachisu jedhan. Ayyaanni Masqalaa kuni namaaf qofa osoo hin taane, looniifis akka guyyaa ayyaanaatti ilaalama Oromoota Salaalee biratti. Sababni isaas guyyaa Masqalaa kana loon bakka duriitti hin bobbaafaman. Kaloo haaraa takkaa dheedamee hin beekne gaafas tikfamu. Masqala namnis beelladnis qixxuma quufa jechuudha. Iyyoolee...., daraaree.... Masqala baalii yoon sirbe maalii... Masqalan sirba maaltu na jibba... Ayyaana waggaa ayyaantuuti arga. Iyyoolee...., daraaree.... jechuun iyyooshee, dareekoo jechuun walitti yaa'uun akka sirbamullee yaadataniiru Abbaan Gadaa kun. Akkaataan Daamaraan Oromoo biratti ittiin kabajamu naannoo naannootti garaa garummaa qabaatus jala bultiin hanga baatii tokkotti dhiironniifi shamarran ni sirbu. Sirboota kana keessaa Iyyoolee, Iyyaasee kan yeroo Masqalaa addatti sirbamudha. Yerooo baayyee sirboonni tibba ayyaana kanaa ittiin nama amansiisuufi maalalchiifachuuf dhiiraafi shamarraaniin gurmuudhaan ta'anii manarra deemanii sirbamus jira. Sirbi akka Goobee/Do'ee jedhamus yeroo jala-bultii Daamaraa/Masqalaa kan sirbamudha. Itti-aansuun wayita waqtiin Irreecha Birraa gahu ammoo sirbi ergaa hedduufi yeedaloo mimmiidhagaa qaban akka Kaa'oo fardaa bahanii sirbamus jira jedhu. Ayyaanni Masqalaa yeroo ganni darbee biraan bari'u waan ta'eef Qeerrooniifi Qarreeen yeroo itti gammadanii ayyaaneffatan waan ta'eef sirbaan miira isaanii ibsatu akka Obbo Mokonnin BBC Afaan Oromootti himanitti."	https://www.bbc.com/afaanoromoo/oduu-58679605
entertainment	Albamiin Haacaaluu Hundeessaa walleewwan 14 qabu torban dhufu akka gadhiifamu maatiin himan	"Albamiin sadaffaa Artist Haacaaluu Hundeessaa yeroo lubbuun ture qopheesse torban dhufu eegalee ummataaf akka gadhiifamu maatiin har’a ibsa miidiyaaleef kennaniin beeksisan. Albamiin isaa sadaffaa mata-duree ‘’Maal Mallisaa’’ jedhu Wiixata Waxabajji 28, 2021 ummataaf gad lakkifama jedhameera. Eebbi albamii Artist Haacaaluu kun guyyaa waggaa tokkoffaa inni itti ajjeefamerra oola. ‘’Hojiiwwan inni osoo lubbuun jiru osoo hojjetuu irraa wareegame kana ummata biraan gahuuf walitti qindeessinee xumurree jirra,’’ jechuun haati warraa isaa Aadde Faantuu Damissee Diroo dubbattetti. ""Haceen ani ummata kootiif qaaliidha jedheera. Ummannimmoo isaaf maalidha kan jedhu CD orijinaala isaa bitatee akka seenaadhaaf keewwatu ergaa koo dabarfachuun barbaada,’’ jechuun himte. Akka maatiin har’a beeksisanitti torban dhufu gaafa Wiixataa albamiin inni osoo hojjetuu irraa ajjeefame ifatti bakka keessummoonni argamanitti eebbifama. Sagantaa maatiin qopheessan jedhame kanarratti sababa Covid-19n kanneen hirmaatuu danda’an namoota 450 qofa akka ta’aniifi ummanni akka kana hubatu dhaamaniiru. Sagantaa har’aa irratti kan argame weellisaan gameessi Elemoo Alii ummati CD orijinaala bituun maatii isaa bira akka dhaabbatu waamicha dhiheesseera. Artist Haacaaluu Hundeessaa waggaa darbe Waxabajjii bultii 29, 2020 [ALI Waxabajjii 22, 2012] magaalaa Finfinneetti ajjeefame. Hanga yoonaa sababni ajjeesaa isaa hin baramne. Kanneen ajjeechaa isaatiin shakkamanii to’ataman afur irratti himannaan kan baname yoo ta’u, murtii dhumaa hanga yoonaa hin kennamne. Kana dura Haacaaluun bara jireenya isaa albama lama, ‘’Sanyii Mootii’’ jedhuufi ‘’Waa’ee Keenya’’ jedhu hojjeteera. Kan sadaffaafi osoo hojjechaa jiruu irraa ajjeefame ammoo walleewwan 14 akka qabu maatiin ibsaniiru. Hiriyyaan isaa dhihoo Ingiduu Cimsaa miidiyaaletti akka dubbatetti, Haacaaluun kana dura albamii lamaan ala wallee qeenxee torba hojjeteera. ""Haacaaluun saba isaatiif wareegame. Koppii baay’ee maxxansinee waan jirruuf ummanni kabaja Haacaaluudhaaf jedhee yaadannoodhaaf akka mana kaa’u,’’ jechuun gaafate. Albamii sadaffaa Artist Haacaaluu kana kan maxxansiseefi raabsu dhaabbata maatii Haacaaluu kan ta’e Wabii Piromoshin ta’uun ibsameera. ‘’Wabii Piromoshin eenyu yoo jettan, Wabiin mucaa Haacaaluuti. Piromooshin maqaa mucaa isaatiin hundeeffamee jirudha,’’ jechuun obboleessa quxisuu Haacaaluu kan ta’e Sisaay Hundeessaa dubbateera. Akka maatiin ibsanitti, ammatti walleen isaa gama CDn ala gama onlaayiniidhaan lammiilee biyya keessaafi ala jiraniif gama Itunes, Spotify, Amazon dabalatee ni argama. Ammatti ‘’CD 300,000 – 500,000 qopheessinee jirra,’’ jechuun Sisaay dubbateera. Fuulli Fesbuukii maqaa Haacaaluu qabuufi hordoftoota 50,000 ol qabu maatiin akka baname ibsa har’aa irratti miidiyaaleef himameera. Adeemsa wallee isaa ummataaf qopheessuu keessatti waan isaan mudate BBCn kan gaafateef, ‘’Bu’aa bahiin keessa dabarre hangas mara jabaadha jennee waanti [komii dhiheessinu] hin jiru,’’ jechuun deebisan. ‘’Inni waan hunda nuuf salphisee wareegame,’’ jechuun ‘’bu’aa bahii kan nurraa salphise isuma [Haacaaluu],’’ jechuun artistichi ajjeefamun dura dalaguu isaa hime Sisaay . Biyya keessa CD fi dijitaalaan ala ammatti kaassettiidhaan walleen isaa qophaa’ee akka hin jirre maatiin ibsaniiru. Garuu yoo barbaachisaa ta’e qopheessuu akka malan ibsameera. Walleewwan kana duraa irratti Haacaaluun qeeqa, aadaa, jaalala, tokkummaafi dhimmoota garaagaraarratti weelliseera. ‘’Qindeessitoonni afur caalaan irratti hirmaataniiru. Miksingiifi maastarii Abagaaz Kibrawaq Shiwotaatu dalage. Tumsa maatiifi hiriyyootaan as geenye,’’ jechuun Sisaay dubbateera. Wallee 14 kana keessaa sirbi jaalalaa jira, sirbi dhala namaaf hojjete jira, gootummaan ni jira, waa’een gaaffii kaasu ni jira, akkasumas kan tokkummaa kaasu akka jiru Sisaay qabiyyee isaanii dubbate. ‘’Osoo lubbuun jiraatee ofii isaatiif ibsate natti tola,,"" jechuun imimmaan ija ishiitti kan dhufe haati warraa isaa  albamii haaraa keessa ‘’waa’een maatiillee jira’’ jechuun addatti BBCtti himteetti. Waggaa dura yeroo Haacaaluun ajjeefametti walleen kanneen dalage keessaa ‘’Galatoomaa’’ jedhu miidiyaa hawaasummaa gubbaa gadhiifamaa ture. Maatiin wallee ‘’istudiyoo keessaa miti kan bahe’’ jedhan kun albama haaraa Wiixata dhufu eebbifamu keessa akka jiru dubbatameera. Guyyaa Jimaataa waa’ee albama haaraa irratti addatti BBC waliin turtii kan taasiste haati warraa isaafi haati ijoollee isaa sadii Aadde Faantuun walleen isaa ummata boqochiisa jetti. ‘’Ummanni kuni miira inni keessa jiru waaniin beekuuf sagalee isaa yoo dhagahu ni boqota jedheen yaada,’’ jechuun dubbatte. ‘’Yaadannoo isaa waggaa tokkoffaa irratti ni eebbifama. Bariituu isaa gaafa 22 [Waxabajjii, 2013] kaasee bakka hundayyuu ni raabsama,’’ jette. Ajjeechaan Haacaaluu erga dhagahamee bakkeewwan Oromiyaafi Finfinnee garaa garaatti hookkarri kan uumame yoo ta’u, lammiileen 170 ol lubbuu dhabuu poolisiin ibseera. Lammiilee lubbuu dhaban alatti qabeenyi biiliyoonaan tilmaamamullee barbadaa’eera. Ajjeechaa isaa booda hookkara uumamen walqabatee namoota siyaasaa dabalatee kumaataman kan lakkaa’aman hidhaa seenuun isaanii ni yaadatama."	https://www.bbc.com/afaanoromoo/oduu-57611399
entertainment	Awustiraaliyaatti gosti qurxummii 'whales' karaa dogoggoruun laga naachaa lixan	Awustiraaliyaatti gosti qurxummii garmalee guddaa tahe 'humpback whale' jedhamu, karaarraa maqee bishaan naachonni itti heddummaatan lixe jennaan, angawootni qarqaarsa goochaafii jiru. Qurxummiin kun laga kutaa biyyaa Northeen territory keessatti argamutti kiloomeetira 30 daandirraa gore jedhan. 'Whale' fi lubbu-qabeeyyiin bishaan keessaa kaan, godaansa waggaa waggaan taasisan kana irratti, muraasni isaanii ''karaarraa maqan,'' jedhu ogeeyyiin. 'Weelonni' lama laga keessaa daakuun kara galaanaatti kan bahan yoo tahu, gosti qurxummii kanaa tokko ammallee achi keessa hafeera. Taateen weelonni bishaan naachi akkaan itti baayyatutti argamuun isaanii inni kun Awustiraaliyaatti kan jalqabaati. Guddina weelichaarraa kan kahe (meetira 16 dheerata), naachonni qurxummii kana jeequ yookaan miidhaa irraan gahu jedhamee hin eegamu. Haatahu malee, tarii yoo qurxummiin kun bishaan gadifageenya hinqabne keessatti yoo rakkate, isa sodaachisuu mala. Namoonni naannichaa dhiyeenya laga kanaa jiraatanis, weelota kanneen bishaan keessatti arguun guddoo ajaa'ibsifataniiru. Saayintisiin sirnakkoo Carole Palmer jedhamtu akka jettutti, qurxummiiwwaan kunniin karaarraa maquun maaliif lagicha akka seenan ogeeyyiinillee bitaa itti galeera. Garuu akka tilmaamanitti qurxummiiwwan kunniin gara kibba Antaarkitikaatti godaanaa turan, garuu dogongoraan yaa'a lagaatti goruun otoo hin beekiin iddoo fagootti isaa geesse. Weelonni wagga waggaan ho'a barbaacha bishaan qarqara Awustiraaliyaa jirutti godaananii ilmoolee dhalu. Achis nyaata barbaacha ammoo gara Antaarkitikaatti deebi'anii godaanu. Daandii gara galaanaatti jiru qajeelchuuf yookaan banaa gochuuf, lagicharra bidiruun akka hin imalle dhorkameera. Abdiin jiru qurxummiin guddaan kun ofumaa daakuun akka achi keessaa bahudha. Haatahu malee qurxummichi galaanarraa kiloomeetira 20 fagaachuun, naannoo bishaan gadifageenya qabutti argama. Angawoonni qurxummii kana achi keessaa baasuuf, maloota garagaraa yaalaa jiru - kanneen akka sagalee guddaa dhageessisuun akkasumas sagalee gosota qurxummii kanaa amma dura waraabamee jiru taphachiisuun yaalii gochaa jiru. ''Hojii rakkisaa tahedha, haatahu malee namuu haala danda'uun kana milkeessuuf carraaqaa jira jette,'' Carole Palmer.	https://www.bbc.com/afaanoromoo/oduu-54153187
entertainment	Weellisaa Umar Teenaammuu eenyu? Amma maalirra jira?	"Wellisaan Umar Teenamuu sirboota aadaa Oromoo Walloo keessatti daran beekamaniifi miidiyaatti hin mul'anne sirbuudhaan beekama. Sirba jalqabaasaa kan aadaa sirba warra Jiillee kan 'Teenammuu Teenammuu' jedhu sirbuudhaan maqaa masoo Umar Teenamuu kan argate. Walloo Aanaa Jiillee Dhummuugaatti kan dhalate Umar Sirboota Teenammuu, bara dargagummaa isaa biyyaa bahuun gara Jabuutii san boodas Yamanifi Sa'udi Arabiyaa deemee achi jiraateera. Homaa jiruun qajeeluufi didnaan gara biyyaa deebi'e. Harka tokkoon jireenyaan wal'aansoo qabaa harka tokkoon aadaa Oromoo Walloo beeksisuuf hojjechuu eegale. Aadaa sirba Oromoota Walloo keessaahuu kan Jiillee kuni dhokatee akka hin hafneef jecha sirboota Teenammuufi Washoomillaa jedhaman kan baase Magaala Adaamaatti hojii humnaa fi ba'aa bachudhaan akka ta'e hiriyaansaa BBC'tti himeera. Wellisaa Umar ammaa dhukkubsatee Hospitaala waliigalaa Kamisee erga galee torba sadii guutuufi waan weellisichi amma keessa jiru hiriyaansaa  Hospitaalatti isa gargaaraa jiru Aliyyii Abdallaa Ibraahim BBC'tti himeera. Umar aadaa uummata Walloo akka beekamuuf aarsaa guddaa nama kanfaledha jedha Aliyyiin. ""Umar aadaan Oromoota Walloo kuni akka beekamuuf aarsaa guddaa kanfaleera. Yeroo rakkinaattis uummata wallootif sagalee waan ta'eef dhiibbaa irra turerraa baqachuun biyyoota akka Jibuutii, Yemenii fi Sa'udi Arabiyaattis baqatee ture,"" jedha. Dhihoo kanas sirba aadaa Oromoota walloo 'Heelluwwee' jedhu osoo Kiliippii hojjechaa jiruu dhukkubni akka isa mudates hime. ""Durumaanuu Garaa na dhukkuba jechaa ture. Dhihoo kana itti hammaannaan Hospitaala geessine. Yeroo qoratamu mar'imaan isaa dacha'ee hojii dhaabeera. Amma wal'aansa baqaqsanii yaaluutiin garaachi miidhame muramee keessaa baheefii jira"" jedha. Wellisaan kuni sirboota aadaa kanneenuu kan hojjetu hojii humnaa hojjechuun waan ta'eef maallaqa yaalaa kana namootni akka gargaaraa jiranii fi dhukkubni isaas daran hammaataa ta'uu hima. Abbaan weellisichaas dhukkuba walfakkaataadhaan rakkachaa akka jirus himeera hiriyaansaa kuni. Umar Teenammuu yeroo ammaa Hospitaala Kamiseetti ciisee yaalamaa kan jiru yoo ta'u, dhukkubnisaa waan itti hammaateef socho'uus ta'e dubbachuu akka hin dandeenye hiriyaasaa BBC'tti himeera."	https://www.bbc.com/afaanoromoo/oduu-52436398
entertainment	'Killee Cabbii' qarqara galaana Filaandiitti umame	"Sababii haala qilleensaa cimaatiin wal qabatee kubbaan cabbii danaa killee qabu kumaatamni qarqara galaana Filaandii mullate. Oggeessi suuraa Risto Maattilaa namoota 'killee cabbii'' odoola Haayiloto kan qarqara galaanaa biyya Fiilaandiifi Siwiidiin jidduutti argu hubatan keessa tokko. Eksipartoonnis haala qilleensaatiin walqabatee qilleensi cabbii bishaan irra gangalchuun danaa akkasii akka qabsiise himu. Mr Maattilaa, magaalaa Oulu dhiheenyatti argamtu irraa BBC'tti akka himeetti kana dura waan kana fakkaatu gonkumaa argee hinbeeku jedheera. ""Anis haadha warraa kiyya Maarjaniemi waliinan qarqara galaanaa ture. Haalli qilleensaa aduu yoo ta'u gara digrii faraanayitii 32 ta'a. Akkasumas baayyee bubbisa ture,'' jedheera. ""Achiinis haala nama ajaa'ibu kanan arge. Qarqara galaanaa qabatee cabbii fi 'killee cabbiin' tolfameetu guutee mullata.'' Mr Maattilaa kubbaan cabbuu kunis naannoo meetira 30 ta'u uwwiisee mullata. Inni xiqqaan hanga killee kan gahu ypoo ta'u, inni guddaan ammoo amma kubbaa miilaa gaha. ""Inni ijatti kan baayyee nama ajjaa'ibuudha. Naannicha keessa waggoota 25f amman jiraadheetti waan kana fakkaatu kan biraa gonkumaa argee hinbeeku,'' jedhan Mr Maattilaa. ""Anis kaameeraa waanan of waliin qabuufu haala kana kaameeraa kiyyaan kaasuu murteesse.'' Eksipartiin BBC Joorji Guudfeloo akka jedheetti kubbaan cabbii kun umamuu kan danda'ee haalli qilleensaa waan qorraafi bubbee qabaateef jedheera. ""Suuraan waliigalaa kan cabbii xixiqqaa irraa bubbeedhaa wayita raafameetti akka danaa giingoo qabaatu taasifame,'' jedha. ""Kunis yoo bishaan galaanaa garmalee qabbanaa'uutti kana caalaa guddachu danda'a. Haalli kunis akka caalaa akka shaakaraa'aa hintaane taasisa."" Bakkeewwan kana fakkaatan kanaan dura akka Raashiyaafi Hora Michigaan qarqara Chikaagootti argamuun gabaafamee ture. Bara 2016 jiraattonni Nayidaa Saayibeeriyaa keessatti argamu cabbiin hanqaaquu guddaa km18 dheeratu argameera."	https://www.bbc.com/afaanoromoo/oduu-50343260
entertainment	Obbolaan lakkuu afur, cidha guyya tokko raawwachuufi	"Obboolaan afran kunneen jiraattota biyya Hindii kan kutaa biyyaa Keraalaa jedhamuuti. Jireenya isaanii guutuu mana tokko keessa kan waliin jiraatan yoo ta'u, nyaata wal fakkaatu soorataafi uffannaa wal fakkatu uffachuun jiraatan. Hanga umuriin 15 guutanittis mana barnootaattis teessooo wal fakkaataa irra taa'aa akka turan dubbatu. Amma obboolaa afranuu guyyaa tokkootti heerumuuf qophii taasisaa jiru. Isaan malees shannaffaa kan isaan waliin dhalate obboleessa dhiiraa qabu. Isaaniis akkanaan seenaa isaanii BBC'tti himan. Obboolaa dubaraa afur Uthra, Uthraja, Uthara, Uthama fi obbooleessi isaanii Uthrajan Sadaasa 18, 1995 dhalatan. Isaanis Ebla dhufaa gaa'ila raawwachuuf karoorfataniiru. ""Cidha keenya ilaalchisee haasaan hundi maatii keessatti xumurameera. Guyyaa gammachuu keenyaaf uffannaa aadaa bitachuutu nu hafe. Garuu ammoo dizaayinaa fi halluu walfakkaatu bitanna,'' jetti Uthaaraan. Isheenis gaazexeessitu yoo taatuu kaadhiimaan shee riippoortara. Gaa'illi isaniis haala aadaa naannoo sanaatiin kan raawwatamu ta'a. Dhiiroonni hirriyyaa gaa'eelasaanii filachuurra, miseensota maatii gaheessootaatu kan ta'u filataaf. Haala kanatti ammoo haadha isaanii  Reemaa Deeviiti shamarreen ishee akka abbaa warraa isaaaniif ta'u fialataniif isaan gargaare. Kunis karaa marsariitiin kan raawwatameedha. Yeroo baayyees gaa'illi miseensoota maatii wal fakkaattanii kunis kan dinagdee fi barnootaan wal fakkaatan jidduutti kan raawwatamudha. Haa ta'u malees kun gaa'ila dirqiin raawwatamu miti. Shamarreefi gurbichi yaada isaanii ni kennu. Fuulbaana dhufaattis sirni qubbeellaa godhachu ni raawwata. Ta'us ammoo kaadhiimaawwan dhiiraa afran keessaa sadan isaanii biyya jiddugala bahaa waan hojjataniifu sirna kanarratti hinargaman. Shamarran arfan kunneenis haalli sirna gaa'ila saanii akka wal fakkaatuuf kan danda'ameef hunda raawwataa jiru. Amalaan adda adda ta'uun wal gargaaraa turan illeen shammarreewwan kunneen arfanu guyyaa dhalotaa saanii kaasee haala wal fakkaatu keessa darban. Uthraja barnootaan cimtuudha. Uthama ammoo muuziiqaa waan jaalattuuf amma Vaayooliin barachuu eegalte jirti. Obbooleessi isaanii Uthrajan ammoo meeshaa muuziiqaa Hindii Taabaalaa jaalata. Uthra ammoo dizaayina faashinii qorachuu itti fufte. Uthraja fi Uthama ammoo tekinishaanoota wallaansa hadoochuuti (anaesthesia technicians) ta'aniiru. Wayita abbaa warraa argachuuf barbaadu eegalanittis, isaan keessaa Uthraja waggaa tokkoon dura hiriyaa argattulleen garuu murteessuuf hin muddamne. ""Hundi keenya akka guyyaa tokkichatti heerumnuuf fedhii haadha keenyaati. Kanaafuu turuuf murteessine,'' jetti Uthraja BBC'n. Qophiin gaa'iila Hindii baasii olaanaa waan gaafatuuf, maatii baayyeen obbolaafi firoonni irratti gumaatu. Shamarran afuuriif yeroo garaa garaatti cidha qopheessuu haadha isaaniif baasii cimaa ta'uun alattis, sirnichi miira haadha saaniif hiikaa qabaata jedhu. Akka carraa ta'ee dura kan hirriyaa gaa'ilaa argattee Uthraja, hirriyaanshee dafanii akka gaa'ila godhataniif hin muddine. Uthraja nama Akash Kumar jedhamuufi ka ogummaa teeknishiyaana wallansa ofi wallaalchisuu (anaesthesia technician) Giddugala Bahaa hojjatutti heerumti. ""Duraan osoo inni gara biyya Kuweet hin imalaniin dura waliin hospitaala tokko keessa hojjataa turre. Wal beekna. Warri isaas haadha kiyyaan wal arguusaaniitti baayyee gammadoodha,'' jetti. Osoo biyyaa hin bahiin dura bakka amma hojjatuutti waggoota lamaaf turu barbaaddi. Kana jechuunis cidha isaaniin booda baatiiwwan muraasa keessatti abbaa warraa ishee waliin walitti makamti. ""Kunis xiqqoo cimaafi nama yaachisa. Soodaan gaariin jira. Biyya biraa deemee hinbeeku. Kana malees cidha kiyyaaf baayyee miiran eegataan jira.'' Uthraja biyya Kiweet erga galteen booda hojii akka argattu abdatti. Uthra fi Uthama akkasuma dhiiroota biyya jiddugala bahaa hojjataniitti heerumu. Obboleessi isaanii garuu gara biyya biraa deemuun alatti biyyuma keessa hojjachu barbaada. Akkasumas gaa'ilaafis hin muddamnu. Maatiin isaanis al tokkotti ijoollee shan argachuutti baayyee gammaduun mana isaanii ""Pancharatna"" ykn meetiiwwan shan jechuun moggaasan. Daa'immanis barnoota isaanii baayyee gaarii turan illeen fayyaan isaanii baayyee yaachisaan ture. ""Wayita dhalataniitti kiloonsaanii xiqqaafi fayyaa hinqaban ture. Dafanii dafanii dhukkubsatu tures ,"" jechuun haala ture yaadatti haatiisaanii Rema Devi. Abbaa saanii Prema Kumar fi Rema Devi ijoollee shanan guddisuuf baayyee xaaran. Fayyaa haadha isaanii irrratti dhiibbaa olaanaa taasiseera. Maallaqa qaban muraasa sana hundaan gara barnoota isaanii irratti xiyyeeffataniin. Biyya Hindiitti ijoollee dhiiraaf irra caalaan eddoon kennamaaf. Maatii hedduu keessattis dhiirri kunuunsa addaatu kennamaafi. Garuu maatiin isaanii hunda haala wal qixaan akka kunuunsan himu. Hundaafu uffata wal fakkaatu bituuf. Kunis obbolaan yeroo baayyee uffata isaanii adda baafachuuf ni rakkatu ture. ""Kunis rakkina takkayyuu jidduu keenyatti uumee hinbeeku. Uffata waliis uffachuu omaa nutti dhagahamee hinbeeku ture,"" jetti Uthara. osoo ijoollee waggaa sagala jiran ture abbaan isaani kan jalaa du'an. Innis suuqii s(stationary) qaba ture. Achirraa galii maatiin ittiin jiraatan argataa tures. Waan daldalli jalaa kisaareef bara 2004tti ofi ajeessee. erga abbaan isanii ofi ajjeessanii booda, midiyaan biyyattii haala isaan keessatti jiran gabaase. Motummaanis haalicha dhagahuun haati akka baankii naannichaa tokko keessatti mindeeffamtu taasiiseen. ""Anisijoollee kiyya guddisuurrattin xiyyeeffadhe. Hojiin kiyyas barnootaafi nyaata isaanii kanfaluuf na gargaare,'' jeetti. Haala isaan keessa turaniin kan xuqamee doktorri olLaansaanii tokkos mana jireenyaa kennaniif. Kanaafis maatiin baayyee galateeffatu. ""Rakkinni namoota keessaa waan gaarii fidee'' jetti haatii kun gargaarsa argatan yoo ibsitu. Ijoolleen shananu damee barnootaa fedhanii barachuun xumuraniiru. ""Haatii keenya baayyee gammadduudha. yeroo hundumaa akka of dandeenyu barbaaddi,"" jitti Uthara. Miseensoonni maatii Hindus waan ta'aniif cidhi isaaniis masaraa aadaa beekamaa keessatti gaggeeffama. Cidha isanii kanarratti maatii dhihoofi hirriyoota qofaatu affeerama. Riipportarootaafi kanneen suuraa kaasan akka argaman eegamu. ""Xiyyeeffannaa haawaasaa keessa galuun heebbaa,'' jetti Uthara. Lakkuu shan dhalachuun baayyee kan barame waan hintaaneef, wayita isaan dhalatan, wayita mana barnootaa galaniifi barnoota isaanii  xumuran hundaa miidiyaatti dhiyaachaa turan. Obboolaan kunneenis attamiin sirriitti haadha isaanii akka itti gargaaran yaadaa jiru. Kana malees gonkumaa adda akka hinbaanee dhaadatu. ""Wayita deemnee bakka garaa garaa jiraannulleen, miiraan walitti hidhamnee jirra waan ta'eef waa'ee walii niyaadna,'' jetti Thran."	https://www.bbc.com/afaanoromoo/oduu-51060559
entertainment	Masqala Oromoo kan jedhamu maali, ofii masqalli aadaamoo amantiidha?	Itoophiyaa keessatti ayyaanota simannaa bara haaraa mul’isan keessaa tokko kan ta’e Ayyaanni Masqalaa boru gaafa Fulbaana 27, 2022 kabajame oola. Gaaffiin bu’uurri ayyaana Masqalaa aadaadhamoo amantiidha jedhu ilaalchisee  yaadota falmisisootu ka’a. Bara 2013 Dhaabbata Biyyoota Gamtoomaniitti jaarmiyaa Barnootaa, Saayinsii fi Aadaa (UNESCO) irratti akka hambaa killayyaatti kan galmaa’e masqalli, kutaalee Itoophiyaa garaagaraa keessatti bifa aadaa fi amantiin kabajamaa yoona ga’eera. Manni amantaa kiristaanaa Tawaahidoo Ortodoksii ayyaanni kun bu’uurri isaa amantii kiristaanaati jettee amanti. Luba mana amantii kanaa kan ta’an Luba Balaay Makonnin seenaan ganamaa masqalaa ganamaa amantii ta’us amma garuu aadeeffatameera jedhan. Luba Balaay kitaaba isaanii ‘Kiristaanummaa fi Oromoo bara durii hanga ammaa’ jedhu keessatti aadaa fi amantiin dhimmoota waliin deeman ta’uu ibsaniiru. Qorataa fi barreessaa aadaa fi seenaa kan ta’an Obbo Dirribii Damusee Bokkuu bu’uurri masqalaa aadaa fi falaasama Oromoo isa ganamaati jedhan. Oromoon ‘Masqala ykn Gubaa’ dabalatee ayyaanota hunda bakkalcha, addeessaa fi aduu ilaaluun dhahata kan jedhan Obbo Dirribii Damisee Bokkuu, uummattoota addunyaa keessaa Chaayinaa, Hindii fi Maayaanillee lakkoofsa baraa ykn uumama kunneen irratti hundaa’uun ibsatu jedhan. Akka Obbo Dirribiin jedhanitti, Oromoon waqtii (season) isa jedhamu ‘Ali’ jedhee waama. Ali’n kunis afur- Arfaasaa, Ganna, Birraa fi Bona. '‘Oromoon waqtii gannaan ‘Ali-Waato’ jedha- Alii yookiin waqtii waan hundi keessatti mudatuu fi nafa nafa jijjiiramu jechuudha. Ali yookiin si’a yookiin yeroo waan baayyeen ta’u jechuudha,’’ jechuun falaasama yeroo waliin jiru ibsu. Ali’n (waqtiin gannaa) kun Adoolessa irraa eegala kan jedhan Obbo Dirribiin, '‘Adoolessa jalqabaarraa kaasee roobni ni dabala, malkaan ni mirgisa, ni gobba achumaan guuta, deebi’ee ammoo hir’ate taliila ta’a. Llafti dhoqqee ta’a, ni marga, kan faca’e guddatee lelisa,’’ jedhu. Ali waato torban kudhaniif tura, kurneerraa jalqaba, gaafa Masqalaaf torban kudhan hafu seena akka Obbo Dirribiin jedhanitti. ‘’Kurnii, salgii, saddeeta, torbii, ja’ii, shanii, arfii, sadii, lamii, takkee jedhamu, wayita akkanaan lakkaa’amee takkeerra ga’u masqalli kabajama, gaafa sana bara haaraadha.’’ Ali-Waato kana keessa waan hedduutu jijjiirama, kan jijjiiru nama osoo hin taane uumaadha jedhu. '‘Bofa ijatu jaama, cululleen holqatti galti, gugeen hin gungumtu, simbirroon illee gaafa Ali-waato darbu bifa jijjiirrattee dhufti (simbirroo maaramii, simbirroo masqalaa),’’ jedhan Obbo Dirribiin. Ali-Waato seenee hanga kurniin (torbanoonni kudhan) dhumee masqalli kabajamutti malkaatti hin irreeffatamu, mana qaalluutti hin sirbamu (hin jeekkaramu), tulluutti hin irreeffatamu, jedhan hayyuun seenaa fi aadaa kun. '‘Ganni dukkana (cufaadha) waan ta’eef dukkana kana keessa wantoonni kunneen hin raawwataman. Gaafa dukkanni cufaan saaqqataa deemu ayyaana kana jalqabu- Mucucoo, Colooloo yookiin garanfasa kabajuurraa eegalu,’’ jedhan. Kun gaafa Masqalaaf baatiin tokko hafu, walakkaa ji’a Hagayyaa keessa raawwatama. '‘Dubartiin okolee qabattee malkaa buutee, achitti dhiqxi. Achii bishaan calale budduqfattee galtee ittiin marqaa marqiti. Kana dura kan eegalu ayyaanni Taaborees jira.’’ Kun ta’ee torban lama booda ammoo ijoolleen durbaa shinooyyee jechaa sirbiti, dhiirri ammoo goobee sirba. '‘Birraan mataansaa akka misirrootti ilaalama, akkasitti simatama. Yeroo ililliin daraaree urgaa’ee, roobni irraa caamee, malkaan taliilee lafti qooruudha. Yeroo Ali’n misirroo ta’u jechuudha,’’ jedhu Obbo DIrribiin. Birraadhaaf sirbuun dur durii irraa kaasee aadaadhaan kan jiruudha kan jedhan Obbo Dirribiin, hanga yoonaa amantii kiristaanaa of keessaa hin qabu jedhan. Akkasitti deemee kurnee irraa kaasee takkeen wayita dhumtu Masqala ayyaaneffatu. Masqala kanas Oromoon akka bara haaraatti ilaala jedhan. Akka Luba Balaayi jedhaniitti, masqalli bu’uuraan amantiidha, yeroo ammaa garuu uummanni biyyattii aadeffateera. '‘Ayyaanni kun amma amantiidha, feestivaala, aadaadha, hambaadha- waa heddudha,’’ kan jedhan Luba Balaay ayyaanichi kan amantii Ortodoksii qofa miti jedhu. '‘Namni ortodoksii hin taanellee bashannanaaf jedhee dhaqe hirmaata. Muslimnillee ni dhufa, kanan ijaan arge. Keessattuu dargaggoonni. Kun kan agarsiisu sirni kun amantii qofa miti jechuudha.’’ Obbo Dirribiin gamasaaniin osoo amantiin dhufee sirna kana '‘ofitti fudhatee hin dhuunfatiin dura,'' Oromoon Masqala Gubaa akka ture jaarsolii bulan irraa qorachuu eeran. '‘Xomboora guban daaraasaa midhaan keessa facaasu. Mallattoo milkii fi quufaati jedhu. Bixxillee ykn tusoo keessatti bilcheessu. Dhibaayyuu dhibaafatu. Bara quufaa yaa ta’u, ifatti nu haa ceesisu jedhu. Horii quufsanii nyaachisu,’’ jechuun duudhaa aadaa ganamaa ta’uu ibsan. '‘Ani kan amantii keessatti wayita dhibaafatan hin argine, yeroo inquxaaxashiis dhibaayyuun hin jiru. Kun achii as dhufteensaa aadaa ta’uu mul’isa, yookiin amantee qe’ee ofii isa ganamaa ta’uu.’’ Luba Balaay duudhaan kabaja ayyaana masqalaa durirraa aadaa Oromoo keessa jiraachuu hin haalle. '‘Oromoon masqala mootii ayyaanaa jedha. Kanaan walqabsiisee wayita eebbisu, sirbuu fi sirnoota aadaa garaagaraa raawwatu argaa guddanne,’’ jedhan. Ayyaanota Oromoon kabaju keessaa guddichi masqala kana kan jedhan dureen amantii Ortodoksii kun, namni amantii Ortodoksiin ala ta’e hedduun aadaadhaan kabaju jedhu. '‘Oromoo biratti qofa miti. Fakeenyaaf Guraagee biratti haala adda ta’een kan kabajamu isaan hundi Ortodoksii waan ta’aniif miti.’’ Obbo Dirribiin masqalli ayyaana bakka guddaa qabu ta’uu wayita ibsan, '‘Oromoon hangafummaadhaan kabaja kenna. Masqallis barii bara haaraa waan kabajamuuf hangafa ykn mootii ayyaanaa jedhame,’’ jedhan. '‘Jalqabbii waggaa haaraa calaqqisiisa. Ayyaanonni kaan isa booda dhufu. Dur warri keenya umurii kee si gaafachuuf masqala meeqa gubdee jirta jedhu, bara meeqa taata jechuudha.’’ Akka hayyuun seenaa Obbo Dirribiin jedhanitti, Oromoon gubaa kanatti torban lama dursee qophaa’a. '‘Mukeen akka ejersaa, bakkanniisa, laaftoo muranii gosa gosaan akkuma walitti dhihaatanitti walitti adeemanii gubu. Bakka hangafi jiru deemanii achitti gubu,’’ jedhan. Hunduu guca ibsee bara haaraa simata. Oromoof gaafa sanatu bara haaraadha jedhu. '‘Hulluuqoo kan jedhamus jira. Muka guddaa dameesaa walitti hidhanii karaa dhihaa gara bahaatti hulluuqu, ijoollee fi loon waliin hulluuqu. Bara darberraa bara haaraatti hulluuquu jechuudha.’’ '‘Guyyaa sana horiin marga addaa ykn filatamaa dheedu. Hin rukutaman. Hoolaa fi re’ee malee galgala sana sangaa hin qalan. Guyyaa horiinis namnis quufee waaqaaf galata galchaa ooluudha,’’ jedhan. Guyyaan masqalli kabajamu akka aadaatti guyyaa kam akka ta’e kan gaafataman Obbo Diribiin, Oromoon sirnootaa fi taateewwan adda addaa urjii, bakkalcha, addeessa, aduu ilaallatee dhahata. Roobaa fi jiidha bu’uura godhatee guyyaa masqalaa murteessa. Haalli teessuma naannoo Oromiyaa fi bal’inni lafaa guyyaan kun kana jedhamee akka hin beekamne godheera. Kanaaf ayyaantuutu guyyaa kana jedhee murteessa jedhu. Luba Balaay manni amantii Ortodoksii ayyaana masqalaa Fulbaana 17 maaliif akka kabaju akkanaan ibsan. '‘Murtiidhaan gaafa masqalaatti as darbe malee fannoon kan argame Bitootessa bultii 10 ture,’’ jedhan. '‘Giiftii Elleeniin masqalii kana qottee kan argatte Bitootessa keessa. Hayoonni amantii ammoo masqalli ifa, araara, guyyaa dhiifamaati, guyyaa ifatti ba’amu jechuudhaan guyyaa kanarra akka ta’u murteessan,’’ jedhan. Fulbaanni ji’a keessa ifatti ba’amuudha. Fulbana (fuula ibsuu akka jechuu) yeroo ifatti ba’aniidha masqalli ammoo ifa, kanaaf ifatti baane jedhanii guyyaa kana akka ta’u labsan jechuun maaliif akka guyyaan kun filatame dubbatu. Obbo Dirribiin kanarraa ka’uun warri amantii aadaa kana balleessuu dadhabnaan gara Fulbaanaatti fidanii ofitti fudhatan malee masqalli ayyaana ganamaa Oromooti jedhan. Ayyaanni sirna galateeffannaa Oromoo- Irreechi Dilbata guyyaa masqalaatti aanee dhufurra kabajamuun kan baratame ta’us kun dirqama miti jedhan Obbo Dirribiin. '‘Irreechi dirqama Dilbata ta’uu hin qabu, kana kan murteesse Waldaa Maccaa fi Tuulamaati. Dhihooma osooman beekuu murtaa’e,’’ jedhan. '‘Akka naannoo Tuulamaa kanatti masqala gubdee bariitusaa qe’eedhaa hin baatu, ulumaa jirta. Har’a masqalli gubatee borumtaasaa gosti ba’ee, hangafti walga’ee cilaattii gubaa addatti dibatu, walitti tufanii wal eebbisu.’’ Gaafa bultii sadaffaa ammoo yeroo ijoollee dubaraati, dirreetti baatee '‘Dirree sin gabbisaa na gabbisi, sin bareechaa na bareechi,’’ jetteetu bakkee baatee sirbiti. Erga kun hundi xumuramee booda malkaa bu’anii irreeffatu jechuun akkaataa hariiroo masqalaa fi irreechaa ibsan. '‘Akka falaasama Oromootti gaafa Ali-Waato seenu irraa eegalee ayyaanni qe’eetti gala. Ali-Waato obba’ee masqalli kabajamee erga ijoolleen durbaa dachee faarsitee booda, ayyaanni malkaa fi gaaratti gala. Achii booda irreeffatama malee Dilbata hin eegu Irreechi.’’ Boordiin Maccaa fi Tuulamaa masqalli ba’ee Dilbata itti aanu irreechi akka kabajamu wayita murteessu, yoo ayyaanonni lameen guyyaa lama walirraa fagaatan qofa ta’uu ibsee ture jedhan. '‘Fakeenyaaf osoo masqalli Jimaatarra bu’ee irreechi Dilbata hin kabajamu. Sababni isaa guyyaa lammaffaa- Sambati guyyaa ulumaati, guyyaa sadaffaa- Dilbati guyyaa shamarran ba’anii dachee faarsan,’’ jedhan. Kanaafuu yeroo akkanaa irreechi Dilbata torbeetti darba jechuudha jedhan Obbo Dirribiin. '‘Gara fuulduraatti ayyaanni irreechaa Dilbataan osoo walitti hin hidhatin, mataamasaa danda’ee yeroosaa akka durduriitti jiruun akka kabajamu ta’uu qaba. Garuu masqalaan walitti ni hidhata.’’ Hariiroo Irreechaa fi masqalaa irratti yaada kan kennan dureen amantii Ortodoksii Luba Balaay aadaa fi amantiin walkeessa jedhan. '‘Saayinsiin aadaa fi amantiin walkeessa jira jedha, yoo aadaa badaa ta’e malee. Aadaa badaan ammoo aadaa miti,’’ jedhan. '‘Ergaan kitaaba kiyyaas aadaa fi amantiin Oromoo walitti hin bu’u, barmaatilee duubatti hafoo yoo ta’an malee, barmaatileen duubatti hafoon ammoo aadaa miti jedha.’’ '‘Irreecha kabajuun kiristaannaas ta’e islaamummaa kan balleessu miti, namni waanuma itti fakkaate raawwata. Aadaadha waan ta’eef amantii hin faallessu,’’ jechuun irreechi aadaa ganamaa ta’uu himu. '‘Aadaa jechuun waan hawaasi tokko uumamaan qabu yookiin aadeffatee itti bulu jechuudha. Kanaafu aadaan saba tokko amantii isa hin dhowwu. Fakeenyaaf sabni tokko uffata aadaa mataasaa yoo qabaate amantiisaa hin faallessu, hanga naamusa amantichaa eegetti.’’	https://www.bbc.com/afaanoromoo/articles/c4n0y318z2wo
health	Koronaavaayiras: Musliimonni sochii dhorkame keessatti Ramadaanatti jiru	Musliimonni guutuu addunyaarra jira Ramadaana bara kanaa haala adda ta'een dabarsaa jiru. Biyyoonni tatamsa'inna koronaavaayiras hir'isuuf masjiidonni cufamaniiru, namoonni baay'innaa akka walitti hin qabamne dhoorkamaniiru. Kunis Musliimonni biiliyoona 1.8 ta'an yeroo aduun baatuu hanga seentutti nyaatarraa, dhugaatiirraa, xuuxuurraa, akkasumas saal-qunnamtiirraa of qusataniidha. Yeroo baay'ee maatiifi hirriyyoonni sooma hiikuufi salaataaf jecha walitti qabamu. Bara kana garuu ji'a qulqulluu kana manasaaniitti dabarsaa jiru. Ramaadaanni kalaandarii Islaamaa keessatti ji'a sagalaffaa yoo ta'u, gaafa Kamisaa jalqabe. Biyyoota koronaavaayiras haalan miidhe keessatti miira gaddaatiin kan Ramadaana kana dabarsaa jiran. Masjidni Iyyaruusalaam keessatti argamu Al-Aqsaan walakkaa ji'a Bitootessaa kaasee cufamaadha, akkasumas ji'a Ramadaanattis hin banamu. Magaalaan qulqullu Islaamaa Makkaanis weerara kanaan miidhamtee jirti. All images subject to copyright.	https://www.bbc.com/afaanoromoo/oduu-52428606
health	Daa'imman haadholii doktarri fedhiisaanii malee ulfeesseef beenyaan dolaarri mil. 13 dhiyaate	"Dubartoonni dahuu hin dandeenye hayyama isaanii malee doktara isaaniitiin ulfeeffamanii, daa'imman dhalataniif beenyaan dolaara miliyoona 13 dhiyaateef. Dhimmi kun mana murtii fala barbaachuu Kanaadaa keessatti galmee jalqabaati jedhameera. Namoonni miidhaan nurra gaheera jedhan manni murtii miidhaa isaaniirra gahe ilaalee beenyaa isaaniif murteessuun kennamaaf jedhameera. Kanarra darbees, daa'imman sanyii dhiiraa (ispermii) doktora kanaa ykn ispermii dhiira hin beekamneen dhalatan abbaa isaanii sirrii akka adda baafataniif qorannoon qaccee sanyii (DNA) kan ittiin gaggeeffatan maallaqni ni ramadamaaf jedhameera. Galmee kana jalatti namoonni 226  akka jiranis barameera. Doktar Baarwiin kilinikoota Otaawaa fi Ontaariyoo keessatti argaman keessa dubartoota uumamaan dahuu hin dandeenye wal'aanu. Dubartoonni tokko tokko ispeermiin jaalallee/michuu isaanii akka isaaniif kennamu itti himamullee ispeermii dhiira hin beeknee ykn kan doktorichaa ture kan kennameef. Himannaawwan tokko tokko hanga bara 1970mootaatti kan gara duubaatti deebi'aniha. Dr. Baarwiin yeroo ammaa kana umuriin isaanii waggaa 80 yoo ta'u, bara 2014 irraa kaasee ogummaa isaatiin hojjetee hin beeku. Waliigalteen kun garuu otoo maallaqni hin kennamiin abbaa seeraatiin mirkanaa’u qaba. Rebekaa Diksan shamarreen ganna 31, abbaan ishee dhalche Dr Barwiin ta’uu mirkaneeffatteetti. Warri ishee kilinika Dr Barwiinitti wal’aanamanii turan. Kunis kan barame dhibee maatiin ishee hin qabne horachuu hordofeeti. Kanarraa ka’uun Rebekaa fi maatiin ishee bara 2016 himannaa seeraa bananii turan. ‘’Xumuratti ni dhiyaanna jenne hin amanu,’’ jechuun gaazexaa biyyattii Ottawa-Citizen jedhamutti himteetti. ‘’Waan umrii keenya guutuu nu waliin turudha. Haata’u malee, waliigaltee gama seeratiin dhimmicha goolabuu namoonni hanga tokko akka tasgabba’an taasisa.’’ Wixineen waliigaltee kanarratti akka eerametti, doolarri Kanaadaa 75,000 daa’imman micireen isaanii kilinika Dr Barwiinitti uumame kaanis abbaan isaanii eenyu akka ta’e akka hubaniif kuusaan daataa hundeessuuf akka oolu gaafatameera. Kaayyoon kuusaa daataa kanaas ijoolleen abbaa isaan dhalche akka adda baafatan, odeeffannoo fayyaa galmaa’e akka arganiifi obbolaa isaanii akka baraniif oola. Dr Barwiin fi abuukaatoon isaa dhimmicharratti yaada hin kennine, taatullee waliigaltichi ogeessi fayyaa walhormaataa duraanii kun dogoggora hojjatame akka amanaan hin ajaju. ""Himannaa irratti dhiyaate haaleera, himannaa irratti dhiyaate hundumaa haaluu ittuma fufan’’ jedhan ogeeyiin seeraa ragaa mana murtii Roobii darbe galmaa’eerratti. Dr Barwiin hayyama hojii wal’aansa fayyaa  kennameef kolleejji hakiimotaa fi sarjiinootaa Ontariyootiin bara 2019 irraa mulqameera. Kolleejjichi gochi hakiima kanaa ’’balaleeffatamuurra kan darbe’’ ta'uu qaba jechuun qeeqeeras."	https://www.bbc.com/afaanoromoo/oduu-58031859
health	Masriitti torbaan-qabaan namoota sadii ajjeestee, dhibbaan kan lakkaa'aman madeessite	Masrii magaalaa Aswaanitti torbaan-qabaan rooba yandoo hordoftee gara mana namaafi karaatti yaate, namoota sadii idditee ajjeeste. Ministeerri Fayyaa biyyattii akka beeksisetti, namoonni 450 ol torbaan-qabaa yookaan qaanjibuu (scorpion) kanaan miidhamaniiru. Jimaata dabre kana naannoo laga Abbayyaatti bakakkaafi cabbiin haalaan hammaatee ture. Torba-ciniinaan roobni cimaan yeroo jirutti gara karaatti kan yaatu yoo ta’u, boftillee sababii kanaan jeeqameera. Sababii kanaaf jecha dawaan farra-summii (anti-venom) dhaabbilee fayyaa mandara naannoo gaarreenifi gammoojjiitti raabsamuu qondaaltoonni Masrii miidiyaa biyyasaanii Al-Ahraamitti himaniiru. Hakimoonni biyyattii talaallii kennuu addaan kutuudhaan gara namoota qaanjibuun hidde wal’aanutti goraniiru jedhan qondaaltonni biyyattii. Miidhaa torbaan-qabaan qaqqabsiisaa jirtuurraa kan ka’e namoonni mana isaanii akka turaniifi iddoo mukkeen ittii hedduummatu akka hin dhaqne gorfamaniiru. Masriin biyya torbaan-qabaa eegee furdaa qabdu, kan addunyaarratti hunda caalaa lubbu namaa galaafachuun beekamtuu keessatti argamtu gidduutti eeramti. Summiin eegee torbaan-qabaa gurraatti tokko keessaa bahu sa’aatii tokko gaditti nama ajjeefti. Mallattoon summii namarratti qaqqqabsiistu kanneen akka harganuu dhadhabuu, maashaaleen qaamaa kottaa’uu, mataan haala kanaan dura hin baratamneen hoollachuu fa’aati. Dawaan farra-summichaaff kennamu namarraa ittisuuf kan kennamu yoo ta’u, erga mallattoon summaa’uu namarratti mul’atee boodas ni kennama.	https://www.bbc.com/afaanoromoo/oduu-59279935
health	Daa’imman lakkuu buqqee mataasaanii ogeeyyiin adda baasan Paakistaanitti deebi’an	Daa’imman lakkuun mataan isaanii walqabatee dhalatan bara darbe wal’aansa baqaqsanii yaaluun adda baafaman, Landan irraa gara biyya dhaloota isaanii Paakistaanitti deebi’an. Daa’immaan maqaan isaanii Safaa fi Marwaa Bibii jedhaman gartuu ogeeyyii fayyaa hospitaala Ormaand Istiriit Landanitti argamuun wal’aansa sa’aatiin 50 fudhateen adda baafaman. Haatii isaanii Zayinabaa Bibii BBC tti akka himtetti, ijoollee ishee lakkuu maatii isheetti deebistee dabaluutti hedduu gammaddeetti. ‘’Ijooolleen lachuu gaarii jiru, Marwaan jijjiirama guddaa agarsiifteetti kanaafuu deeggarsa xiqqaa qofa barbaaddi,’’ jette. ‘’Safa ni hordofna, ishee sirnaan kunuunsina, fedha rabbii yoo ta’e lachuu deemuu ni jalqabu,’’ Daa’immaan lakkuun walitti qabatanii kan dhalatan darbee darbeeti. Daa’imman lakkuu dhalatan 20 keessaa tokko irratti buqqee mataan walitti qabatanii haala kanaan dhalachuun mudachuu mala. Ta’iin akkasii lakkuu Kiraayinopagas (craniopagus twins) jedhaniitu ogeeyyiin waamu. Harka caalaan ijoollee akkanatttiin dhalatanii garuu ijoolluummaa keessaa otoo hin darbiin du’u. Daa’imman walitti qabatanii dhalatan kana gartuu namoota 100 of keessaa qabutu hospitaala Gireet Ormaand Istiriit jedhamu Landanitti kunuunsaa ture. Ijoolleen lakkuun kun Guraandhala, bara 2019 addaan baasuun kan danda’ame wayita ta’u, erga yeroo sanaatii haadha fi eessuma isaanii wajjin Landan jiraatan. Baasiin wal’aansaa fi kan biroo doolara Ameerikaa miliyoona tokko ol nama dhuunfaatu arjoomeefi, lammii Paakistaan hojii biizinasii hojjatu Murtazaa Lakanii namticha jedhamudha. Ijoolleen durbaa lakkuun adda baafaman kun amma umriin isaanii ganna sadii fi baatii jaha guutera. Idileen sochii qaamaa ogeeyyiin deeggarame qabu, kunis akka deemuu danda’an deeggaruufi. Kana malees daa’immaan kun waan haaraa baruuf rakkaatu. Haati daa’imman kanaa gartuu ogeeyyii baqaqsanii yaaluun adda isaan baasaniin gootota jettee leellifte. Itti dabaluunis ijoolleeen torba Paakistaanitti horattee obbolaan isaanii ijoollee lakkuu kana kunuunsuuf hawwiin eegaa akka jiraniillee dubbatteetti. Gartuun wal’aansa baqaqsanii suphuun daa’imman kana adda baasan kan dursan Aab Owasi Jeelanii, ogeeyyiin gartuu sana keessatti hirmaatan maatiin kanaaf ‘’baay’ee gammadneerra’’ jedhan. Ta’uus bu’aa argameerratti shakkii qabu ture. ''Marwaan foyya’iinsa guddaa mul’iste, maatii akka waliigalattii yoo ilaalu waan ta’uu qabu dalagne, garuu Safa irratti akka dhuunfaaatti garuu shakkiin qaba,’’ jedhe. Aab Jeelan ogeessa niwuroo sarjinii muuxannoo jabaa qabudha. Sammuun daa’immaan lakkuu lamaan ujummoo dhiigaa akkataa walxaxaa ta’een walitti hidhame qabu. Daa’imman lakkuu kana keessaa tokkootu ujummoo dhiiga murteessoo akka fudhattu taasifame. Isheenis Marwaadha, lakkuu ishee laaftuu taateef dhalatteef kenname. Sababii kanaan Safa sammuu ishee keessatti dhangala'uu dhiigaa mudate booda sammuun ishees waan miidhameef tarii deemuu dadhabuu dandeessi ta’a jedhan. Aab Jeeylan sababa kanaan murtoo kenneetti yeroo tokko tokkoo akka jeeqamu dubbateera. Otoo daa’imman kun jalqabarratti wayita dhalatan adda baafamanii caala gaarii akka ta’ullee dubbateera. Baasii maallaqaa wal’aansaa fi kan biroo isaan barbaachisu walitti qabuun yeroo dheeraas fudhatee ture. Kunis Aab Jeeyilaan fi ogeessi wajjin hojjatan pirofesaar Deevid Dunaway dhaabbata gargaarsaa Gemini Untwined jedhamuun hundeessuun waa’ee daa’imman walitti qabatanii dhalatanirratti hubannoo uumuu fi fandii maallaqa wal’aansaaf barbaachisu kaffaluufin akkaataa danda’amurratti akka hojjatan taasiseera. Gartuun ogeeyyii kunis sana booda ijoollee dhiira Tarkii buqqeen mataa walitti qabatee dhalatan bara 2020ttis haala milkaa’aa ta’een adda baasaniiru. Daaa’imman kun waggaa lama otoo hin guutiin gara biyya isaaniiitti deebifamiiru.	https://www.bbc.com/afaanoromoo/oduu-54611508
health	Ameerikaatti talaalliin Covid19 lammaffaan hayyama argachuutti dhiyaate	Talaalliin Covid19 dhaabbata Moderna jedhamuun hojjetame miidhaa kan hin qaqqabsiifne fi %94 milkaa’aa ta’uusaa to’attoonni dawaa Ameerikaa himan. Talaalliin kun bulchiinsa dawaa fi soorataa Ameerikaa (FDA) yoo faayidaarra akka oolu hayyama argaate, talaallii koronaavaayirasii biyyattiin hayyamte lammataa ta'a. Ameerikaatti talaalliin Pfizer-BioNTech lilmoon waraannachuun erga jalqabamee guyyaa lama guutera. Ragaan yuunivarsiitii Joon Hopkiins baase akka agarsiisutti, Ameerikaatti lakkoofsi namoota koronaavaayirasiin du’aanii 300,000 wayita caaletti oduun kun dhaga’ame. Barreeffamni fuula 54 qabu dhimma kanarratti bahe akka agarsiisutti, talaallin kun ‘’miidhaa qaqqabsiisu mala jedhamee adda baafame hin qabu.’’ Xumura torban kanaatti gartuu ogeeyyii fi hogganaa bulchiinsa dawaa fi soorataa Ameerikaan yoo mirkaneeffame talaallicha geejjibuun sa’aatii 24 keessatti eegalama. Talaallichi namoota 30,000 irratti wayita yaalametti %94.1 milka’aa ta’usaa bulchiinsa dawaa fi soorataa irra qaqqabeera jedha dokimantiin gadhiifame. Miidhaan dabalataa talaallichi hordofsiisuu danda’u kanneen akka mataa bowwoo, dhukkubbii maashaa fi ho’uu qaamaa ta'u ibsameera. Torban darbe bulchiinsi dawaa fi soorataa eeyyama kennurratti Pfizer ragaa kanaan wal fakkaatu dhiyeessee ture. Kampaniin Moderna bara 2010 kan hundaa’e yoo ta’u, amma yoonaatti oomisha jaarmiyaa to’annoo dawaa fi soorataan eeyyama argate hin qabu. Talaallin Modernaa wayita geejjibamu -20C keessa tursiisu kan barbaachisudha. Kunis, diilalla kottoleessituu baratame qabuun walfakkaata. Talaalliin Pfizer garuu geejjibuuf diilalla -75C keessa tursiisuun kan barbaachisuu fi geeejjibsisuuf caalaatti ulfaata jedhameera.	https://www.bbc.com/afaanoromoo/oduu-55324477
health	Koronaavaayiras: Fageenyi hawaasummaafi ofi-adda baasuun maaliidha?	Addunyaa maratti biyyoonni tatamsa'ina koronaavaayirasii to'achuuf jecha tarkaanffiiwwan garaa garaa fudhataa jiru. Isaan keessaayis namoonni walitti dhufeenya hawaasummaa isanii akka eeganiif gaafatamaa jira. Biyyoota tarkaanfii akkasii fudhataa jiran keessaa tokko UK dha. Motummaan Inglizii tarkaanfiiwwan tatamsa'ina dhukkubichaa ni hi'risuu jechuun labse keessaa, suuqiiwwan wantoota bu'uuraa hin taane gurguran, manneen kitaabaa, bakkeewwan xabaafi bakkeewwan kadhannaa haa cufaman jedheera. Kana malees, sirni cidhaafi cuphaan kan dhorkaman yoo ta'u sirni awwaalchaa ni hayyamama jedhame. Namoonni maatii tokko hin taane lamas waliin deemu hindanda'an. Haata'u malee, namoonni haalli hojiisaanii murteessaa ta'an, ijoollee saanii bakka olmaatti geessuufi mana hojii deemuufi deebii'uun ni hayyamamaafi jedhame. Fageenya hawaasummaa ykn yeroo nagaatti namoota baayyee waliin jireenya hawwasummaa qabaachuu dhaabun amma yeroo saa murteessaa ta'eera. Kunis sababii bakka namoonni walitti baayyataniitti tatamsa'inni dhukkubichaa cimu maluufiidha. Fakkeenyaaf, osoo namni vaayirasichaan qabame tokko qufa'ee, vaayirasichi waan qilleensa keessa tatamsa'uuf namoota heddu faalu mala. Kunis karaa afuura baafanuutiin gara qaama keenyaa seenu danda'a, ykn bakka namni vaayirasichaan qabame xuqee yoo tuqtanis akkasuma carraan harka sanaan fula keessa qabachuun dhukkubichaan qabamu keessanii olaanaadha. Kanaaf, yeroon namoonni namoota biraa waliin dabarsan xiqqaachuun carraa vaayirasichi nama biraarraa itti darbu akka hirratu taasisa. Biyyoonni gara biraa maal gochaa jiru? Biyyoonni hedduunis lammiileen isaanii fageenya hawaasummaa isaanii eeggachuuf yaalii tatamsa'ina koronaavaayirasii to'achuuf taasifamu keessatti gahee akka bahaniif hedduu hojjataa jiru. Fakkeenyaaf: Ofii adda baasuu (Self-isolating) jechuun mana keessa turuufi achi bahuu dhaabuu jechuudha. Kana jechuunis bahanii hojii, nama barnootaa ykn lafa namoonni itti wal gahan dhaqu dhaabuu jechuudha. Bakka danda'ameettis namni sababii shakkii qabuutiin adda ofi baasee tokkos waa bitachuuf illeen ala bahuun hinbarbaachisu. Dirqamaan manaa bahuun kan sirra jiraatu yoo ta'e ammoo, namoota biraa akka hinfaallee of eeggannoo taasisu qabaatta. Namoonni kamiyyu kan mallattoon koronaavayirasii irratti argame dafanii ofi adda baasuu qabaatu. Mallattoon koronaa kan akka qaama gubaa digrii sentigireedii 37.8 olii, qufaa walitti fufaa ykn afura baafachuuf rakkachuudha. Kanafuu namni mallattoolee kanneen irratti argameefi kan isa waliin mana tokko keessa jiraatan hundi adda ofi baasuun turuun barbaachisaadha. Namni mallaattoo dhukkubichaa qabuuf kutaa qilleensa gaarii itti argatu fi foddaan isaa saaqamu danda'u turuun miseensa maatii kaan irraa fagaate jiraachu barbaachisa. Kanaan alattis bilbilawwan yeroo muddamaa motummaa kennuun bilbiluun gorsaafi wallaansa fayyaa gaafachuun barbaachisaa ta'a. Tibba qofaatti bahamee turamuttis namoota caalaa saaxilamtoota ta'an kan akka dubartii ulfaa, maanguddoota ykn namoota rakkoo fayyaa qaban irraa meetira 2 fagaachuun barbaachisaadha. Hanga danda'ameettis kutaalee hunda qilleensi keessa akka bahuuf foddaafi karra saaquun ni gargaara. Harka ofii bishaaniif saamunaan yeroo baayyee dhiqachuun amma waan hunda caalaa gorfamuudha.	https://www.bbc.com/afaanoromoo/oduu-51880128
health	Dhaabbanni Fayyaa Addunyaa koronaavaayirasiin qilleensaan darbuu akka danda'u amane	Dhaabbanni Fayyaa Addunyaa (WHO)n koronaavaayirasiin paartikiloota xixiqoo qiileensa keessa faca'aniitiin kan darbu ta'u ragaan jiraachuu amane. Tatamsa'innii vaayirasichaa bakka namoonni itti walitti baayyatan, walitti siqanii jiran ykn haala gahaa ta'een qilleensa hin qabnee keessatti jiraachuu akka danda'u qondaalli dhaabbatichaa himan. Kun mirkanoofnaan qajeelfamoonni mana keessatti koronaavaayirasii ittisuudhaaf bahan kan jijjiiraman ta'u. Xalayaan qorattoota 200 oliin barraa'ee tokkoos  tatamsa'ina vaayirasichaa qilleensa keessaa tuffachu isaatiif WHOn himataniiru. Hanga ammaattis dhaabbatichi vaayirasichi kan darbu karaa ancufaa wayita namoonni qufa'an ykn haxxifatan qiilleensa keessa faca'uutiin jechaa ture. ''Ragaa jiru akka fudhatan barbaadna,'' jedhu Yunvarsitii Koloraadaatti qorataa Kemistirii kan ta'aniifi xalayaa WHOtti barraa'e kan mallatteessan Joose Jimeeneez. ''Kun gonkumaa haleellaa WHO irratti taasifamu miti. Kun marii saayinsiitti, garuu ammoo marii hedduu waliin taasifnulleen ragaa kana fudhachuu waan didaniif ummatatti beeksiisu barbaadne,'' jedheera. Qondaaltoonni WHO garuu ragaan kun kan jalqabaa waan ta'eef qorannoodhaa deegaramuu qabaata jechaa jiru. Benedettaa Allegranzii, Dhaabbata Fayyaa Addunyaatti hoogganaan teekinika ittisaafi to'annoo dhukkuboota daddarboo, koronaavaayirasii karaa walitti maxxanuutiin, ummata walitti baayyateefi lafa qilleensi hin gallee keessatti darbuu danda'a jedhamu waanuma amanamu danda'udha jedhaniiru. Haata'u malee, ragaan kun haalaan qoratamuu qabas jedhaniiru. Dhugaa ta'ee argamnaan ammoo ittisa Covid-19 amma hojiirraa olfamaa jiran irratti jijjirama taasisuun kan barbaachisu ta'us kaasaniiru. Ragaan ammaa kun dhugaa ta'ee argamnaan maaskii sirriitti kaawwachuufi keessattuu eddoowwan akka mana dhugaatii, resitoraantiifi bakkeewwan geejiba ummataatti faageenya qaamaa eeggachuun haalaan cimfamee hojiirra oolfamuu kan barbaachisu ta'uu himan.	https://www.bbc.com/afaanoromoo/oduu-53329982
health	Lola waraanaa Tigraay: Wal'aansoo ogeeyyii fayyaa namoota miidhaan saal-qunnamtii irra gahe yaalan	Naannoo Tigraay bakka lolli gaggeeffamaa ture Idaagaa Haamusitti, dubartiin tokko miidhaan saal-qunnamtii erga irratti raawwatameen booda, wantoonni garaa garaa gadameessa ishee keessa kaa'amee gatamtee argamte. Shamarreen miidhamte kunis naannichatti gara kaampii loltoota Ertiraa keessa qubataniitti geeffamtee guyyaa 11f akka gudeedamte galmeen hospitaalaashee ni agarsiisa. Baatii Bitootessaa keessa gara hospitaala Addigraat yoo geeffamtuutti ''waan gadameessa ishee keessa kaa'ame yeroon baasuuf yaalu humnaa ol natti tahe,'' jedha hakiimni jalqaba dubartii kana wallaane Dr Ataakiltii Siyyuum. Kanaaf hakiimni ulfaafi gadameessaa kan biraa wallaansa yaalii baqaqsanii wal'aanuutiin waantoota gadaameessha ishee keessa ture baasaniif. Doktar Ataakiltiin garuu ''mudannoon suukanneessaa kun yoom sammuu koo keessaa akka bahu hin beeku,'' jechuun dhiibbaa xiinsammuu keessa darbaa jiru hima. Dubartiin sunis dhukkubni narvii ishee mudatee hospitaala Maqalee hordoffiin taasifamaafii jira. ''Seenaa dubartootaa miidhaan saalaa dachaa baayyee irra gahe dhagaheen manatti yeroon galu maal akkan hojjedhu, maal akkan dubbadhu hin beeku,'' jetti hospitaala rifaraalaa Ayidaritti narsii wiirtuu 'One stop' kan taate Muluun. Dubartoonni wiirtuu fayyaa kanatti keessumsiifaman seenaa wal-fakkaataa qabu. Loltoota Ertiraafi Itoophiyaatiin akka gudeedaman dubbatu. Kaan ammoo of wallaalanii waan turaniif eenyu, maal akka irraan gahe kan hinbeeknes jiru jetti Muluun. Gidiraan irra gahe itti ulfaatee uumamuu isaanii kan jibban jiru, ''kana booda namni nan barbaadu, lubbuun jiraachuu hinqabu, du'a naa wayya,'' kan jedhan lakkoofsi isaanii xiqqoo miti. Dhukkubsattoota isaanii jajjabeessanii jireenyi haaraan akka jiru himuun abdii akka godhatan tattaafachuun itti gaafatamummaa hakiimotaa erga tahee bubbuleera. Ogeessonni fayyaa kunneen lafa meeshaaleen yaalii, qorichi fi humni namaa gahaan hin jirretti dubartootaafi shamarran gudeedaman keessummeessaa oolu. Hospitaala Addigraat keessatti waggaa tokko caalaa tajaajilaa kan ture Dr Ataakiltiin hanga yoonaatti dubartoota miidhaan saalaa irraa gahe 140 kan tahan yaaleera. Haatahu malee lakkoofsi kun dabalaa waan dhufuuf dhiibbaan qor-qalbiifi hawaasaas akkasuma dabalaa dhufuu dubbata. ''Dhimman guyyaa guyyaan dhagahu waan taheef yeroo hunda mataan na dhukkuba, nan dhiphadha, nyaata hin nyaadhu, of gateera, gammachus dhabeera jira,'' jedha. Hanga yoonaa dubartoonni 258 tahan miidhaan saalaa irra gahuu himachuun, gara hospitaala Addigraat wal'aansaaf dhufaniiru jedha. Namoota miidhaan saalaa irra gaheefi Dr Atakiltiin keessummeesse keessaa kan umuriin xiqqaa shamarree waggaa 12 yoo taatu, guddoon maanguddoo waggaa 89ti jedha. ''Baayyeen isaanii haadholiidha, haadha waggaa 70 haadha warraa qeesii, ayyoliin qorrobanillee keessa jiru. Waan irra gahe yoo himan imimmaan isaanii arguun of na jibbisiisa,'' jechuun dubbata. Magaaloota naannoo Tigraay jiran keessaa Maqaleen kan yaaliin fooyya'aa itti kennamudha. Hospitaala rifaraalaa Ayidariifi Maqaleetti miidhamtoonni iddoo garaagaraatii dhufan ni argamu. Hanga yoonaa dubartoonni miidhaan saalaa irra gahe 335 tahan gara wiirtuu hospitaala Ayidaritti argamuufi warreen miidhama akkanaa qabaniif tajaajila kennu 'one stop'tti geeffamaniiru. Kanneen keessaa 140 kan tahan ulfa sababa gudeeddii kanaan uumame baasuu kan barbaadaniidha. Kana malees dhukkuba daddarbaatiin kan qabamaniifi miidhaan qaamaafi xiinsammuu irra gahee of danda'anii socho'uu kan hindandeenye yoo dhufan, kan dursee isaaniif qaqqabu narsii Muluudha. ''Namatti dhiyaachuu hin fedhan, miidhaa irraan gaheen of jibbuu isaanii irraa kan ka'e qoricha sammuu kan fudhachuu jalqaban jiru, haala kanaan hojii gahaa tahe hojjechuunis hin danda'amu,'' jetti. ''Guyyaatti hanga dhukkubsataa 15 yerootti ilaallutu jira. Dhaabbileen fayyaa baayyeen waan saamamamiif, haalli isaan itti ulfa baasaniifi qoricha argatan hinjiru. Sababii kanaafi kan biraatiin hawaasni qalbii dhabeera, anis akkasuma,'' jetti. Waggoota lamaan darbanitti mootummaa federaalaafi TPLF gidduutti garaagarummaan siyaasaa hammaachaa dhufee Sadaasa 04, 2021 lola waraanaatti ce'e. Lola waraanaa kana hordofee namoonni 70,000 ol gara Sudaanitti baqachuu isaanii dhaabbileen gargaarsaa ni himu. Bulchiinsi yeroo Tigraay akka jedhutti, hanga ammaatti naannicha keessatti namoonni miiliyoona lamaa ol buqqa’anii kan jiran yoo ta’u, namoonni miiliyoona afurii ol ta’an ammoo gargaarsi namoomaa isaan barbaachisa. Uummanni naannichaa harka 91 tahu deeggarsi namoomaa akka isa barbaachisu Dhaabbanni Nyaataa Addunyaa yoo ibsu, mootummaafi dhaabbileen garaagaraa meeshaalee deeggarsaa dhiyeessaa jiru. Dhaabbileen mirga namoomaa idil-addunyaa, waraanni Ertiraa naannoo Tigraayitti sarbama mirgaa cimaa raawwataniiru jechuun himatu. Mootummoonni Itoophiyaafi Ertiraa yeroo dheeraaf waraana Tigraay keessatti hirmaannaa loltoota Ertiraa erga haalaa turanii booda, MM Abiy Ahimad paarlaamaatti dhiyaachuun, Ertiraan sodaa nageenyaa waan qabduuf daangaa cehuun galte jedhan. 'Duula seera kabachiisuu' jedhame kanarrattis kan hirmaatan miseensonni Raayyaa Ittisa Biyyaa, milishoonni naannoo Amaaraafi loltoonni Ertiraa yakki raawwatan yoo jiraate tarkaanfiin ni fudhatama jechuun isaanii ni yaadatama. Mootummaan Ertiraa himannaa irratti dhiyaatu kuffisaa bahus, dhiyeenya kana UNtti ambaasaaddara Ertiraa kan tahan Sofiyaa TasfaaMaariyaam waa'ee waraana biyyattii ilaalchisee yeroo duraatif ifatti deebii laatan. ''Sodaan ture garri caalu baduusaatiin, humnoota Ertiraa baasuun waraanni Itoophiyaa ammoo naannoo daangaatti akka bobba'u gochuuf, anga'oonni olaanoo Itoophiyaafi Ertiraa waliigalaniiru,'' jechuun mirkaneessan. Dhaabbileen fayyaa tajaajiloota hawaasaa naannichatti barbadaa'an keessaa tokko. Walakkaa ji'a Muddee hanga Amajjiitti Waldaan Hakiimota Daangaa Maleeyyii-MSF sakkatta'insa dhaabbilee fayyaa 106 keessatti taasiseen harka 70 kan tahan saamamaniiru, harki 30 immoo barbadaa'aniiru jechuunsaa ni yaadatama. ''Haala qorannoo dhiigaa fi fincaanii gochuufi qoricha argachuu hin dandeenyeerra geenyeerra. Dhukkubsattoonni guyyoota afuriif dabaree eeggatu. Qorichi xiqqoon warqee nutti taatee jirti,'' kan jedhu Dr Ataakiltiin, ogeessi baayyeen waan hin jirreef hojiinis ulfaataa taheera jedha. Miidhamtoonni sadarkaa jireenya gad-aanaa kan qaban yoo tahu, sababa waraana kanaan abbaa yookiin obboleessi jalaa ajjeefamaniiru. Kaan immoo dhukkuba gogaafi kalee qabu jedheera. ''Yeroo baayyee ganama gallee irbaata osoo hin nyaatiin haalli itti dabarsinu waan jiraatuuf, jireenya koo hospitaalattiin dabarsa. Iddoo fagootii waan dhufaniif dhiisnee deemuun nutti ulfaata, kanarratti immoo ni bo'u. Manatti yoon deebi'u waanan jeeqamuf hirriba hinqabu.'' Maqaleettii wiirtuun 'One Stop' jedhamu tajaajila ogessa dhimma hawaasummaa, ogeessa seeraafi hakiimaan qindaa'e kenna. Kunis dubartoonni haleellaan irra gahe qollifamuun osoo irra hingahiin akka yaalamaniif gargaareera. Haatahu malee dubartoonni baayyeen dhiibbaan aadaa waan irra jiruuf gara wiirtuulee fayyaa dhufuuf ija hin jabaatan, waan irra gahe kan dubbatanis muraasa. Muluun wiirtuun kun tajaajila humnaa olii kennaa akka jiru himti. ''Jireenya koo keessatti mudannoo hamaa akkasii argee hin beeku. Naasuu isaa hanga mana keenyaatti fudhannee deemna. Nyaati nuuf hin liqimfamu. Gatii namni baayyatuuf yeroo koomaand poostii hineegnu,'' jetteetti. Kana malees gara mana koo yoon deemu ''namoonni ani yaalaa oole, maqaa, qaamaafi gidiraa isaanii osoo hinhafiin nan yaadadha. Guyyaafi halkan na waliin jira. Gidiraan isaanii hammaatus 'nu hunda miidhe'' kan jettu Muluun, oolmaa hojiishee maatiisheetti akka hin himne dubbatti. Dr Ataakiltiin, ''dur waa'ee dhukkubsataa koo naa fayyee shaayii dhugaa odeessaan oola ture. Amma garuu dadhabaa oolus namatti hin odeessu. Miira abdii kutachuutu natti dhagahama,'' jechuun dubbata. Ogeessonni fayyaa waa'ee miira mataasaaniifi dadhabbii isaanii yaaduufi gadduuf badaa yeroo hinqaban. Akka narsii Muluun jettuutti ''yeroo ammaa akka feete dubbatanii deemuun illee hin danda'amu.'' ''Yoo dubbannes namni nu gargaaru hin jiru. Waan tokko erga darbee booda si gargaara namni sin jedhu immoo gidiraa kee sitti baay'isa. Dirqiidhuma jiraanna yoon jedhe soba miti.'' Dr Ataakiltiin ibsaafi bilbilli irra deddeebiin akka baduufi hunda caalaa bishaan jiraachuu dhabuun rakkoo guddaa itti tahuu dubbata. ''Biyyaafi uummatakoo onnee jedhuun hojjechaa jirra. Hojjannee bishaan harka keenya ittiin dhiqannullee hin argannu. Ibsaan waan baduuf daabboofi biddeen argachuun guyyaan itti hindanda'amne jira,'' jechuun dubbata. Hunda caalaa garuu ''jireenyi keenya abjuu taheera, qoricha xiqqoo argachuun, ibsaafi kaanillee argachuun abjuuma tahe.'' Waggaa 10 caalaa narsii tahuun kan tajaajilte Sistar Muluun haala rakkisaa kana keessatti waanti abdii isheef kennu jira. Innis, ''Warreen miidhaman waan sammuu isaanii jeeqe dhufanii nu birattii yoo baafatan anaan natti salpahata. Qalbiin isaanii jeeqamee dhufanii miilaan deemuu gaafa jalqaban nan gammada,'' jetti. Hakiimonni kunneen ba'aan nu salphate jedhan kan deebi'ee itti ulfaatu, yeroo miidhamtoonni miidhaa saalaa-dubartootaafi daa'imman hospitaala isaanii dhufanidha.	https://www.bbc.com/afaanoromoo/oduu-56795727
health	Koronaavaayiras: Itoophiyaatti namootni haaraan 169 Covid-19’n qabaman, duuti tokko galmaahe	Sa’aatii 24 darban keessatti saamuda namoota 5, 798 qoratame keessaa namootni  169  Covid-19’n qabamuu Ministeerri Fayyaa fi Inistitiyuutiin Fayyaa Hawaasaa ibsa waloon beeksisaniiru. Kunis lakkoofsa namoota hanga ammaatti qabamanii 1,805  gaheera. Qorannoo kanaan kanneen vaayirasichi keessaatti argame keessaa dhiirri 111 dubartiin ammoo 58 Akka gabaasa kanaatti daa’ima ganna tokko irraa kaasee hanga manguddoon ganna 78 vaayirasichaan qabamaniiru. Lammii Ameerikaa tokkoon alattis hunduu lammiilee Itoophiyaati. Namoota haaraa qabaman kana keessaa 138 Finfinnee, 11 Oromiyaa, jaha Amaaraa, Shan Somaalee afur uummatoota Kibbaa, afur Tigraay irraayi fi tokko ammoo Hararii irraayi. Sa’aa 24 darbe kan bayyanatan 12 ta’ee, namootni hanga ammaa bayyanatan 262 gahaniiru. Haaraa kan duute dubartii ganna 35 yoo taatuu erga lubbuun darbee qorannoo reeffaa taasifameen vaayirasichaan qabamuunmirkanaa’e. Hanga ammaa lakkoofsi namoota du’aniis 19 gaheera. Namootni haaraa qabaman guyyuu dabalaa jiraachuun yaaddessaa ta’uu ibsa kana keessatti himamee jira. Dabalataan ammoo kanneen seenaa imalaa hin qabne akkasumas tuttuqqaan nama duraan qabamuun isaa beekame waliin qaban adda kan hin baane ittii dabalaa dhufuun yaaddo dabaluu ibseera. Kanaaf hawaasni of eeggannoo isaa caalmaatti dabaluu akka qabu akeekkachiiseera. Namoota haaraa 169 akka biyyaatti qabamuun isaanii mirkanaahe keessaa 11 Oromiyaa keessatti argamu. Namootni hangi kun qabamuun kan mirkanaahe wiirtulee qorannoo Oromiyaa keessa jiran keessatti saamuda 887 sa'aa 24 darban qoratame keessaati. Namootni haaraan qabamuun isaanii mirkanaahe keessaa shan seenaa imalaa hin qaban. Tuttuqqaan nama jalqaba qabame waliin qabanis adda hin bane. Namootni shan Adaamaa, Lama Buraayyu, yoo ta'an Shawaa Lixaa, Shawaa Bahaa fi Sabbataan tokko tokko galmeessisan. Namni tokko akka biyyatti vaayirasichaan du'uun gabaafame Oromiyaa keessaa taatus, teessoon ishee eessa akka ta'e qoratamaa akka jiru Biiroon Eegumsa Fayyaa Oromiyaa ibseera. Namni erga duutee vayirasii kanaan qabamtee akka turte beekamte kun dubartii ganna 35'ti. Tibba kana namootni sababa dhibee kanaan du'uun isaanii gabaafame harki caalaan manatti du'anii reeffi isaanii qorannoof yoo deemu vaayirasichaan qabamuun mirkanaahe. Oromiyaa keessatti hanga ammaatti namootni vaayirasichaan qabaman 103, kan lubbuun darbe ammoo sadiidha.	https://www.bbc.com/afaanoromoo/oduu-52938700
health	Koronaavaayirasii: Obbolaa lakkuu koronaavaayirasiin galaafate	Obbolaan lakkuun koroonaavaayirasiin qabaman, garaagarummaa guyyoota sadiin hospitaala tokko keessatti lubbuun dabre. Obbolaan lakkuun UK keessatti wajjin dhalatan Keetii fi Emaa Deevis jedhaman - gannisaanii 37 ture. Wayita lubbuun jiran yeroo hundumaa ''wajjiin gara addunyaa kanaatti dhufne, wajjumaan addunyaa kanarraas du'aan godaanna,'' jedhanii dubbataa turan. Keetii fi Emaa akkuma dubbisaanii ta'eetu, garaagarummaa guyyaa sadiitiin koronaavaayirasiin du'aan addunyaa kanarraas darban. Obbolaan lakkuu kun bifaan qofa miti kan walfakkaatan, ogummaa ittiin hojjataa turaniin walfakkaatu. Kana qofayyuu miti waa danuudhaan walfakkaatu. Narsii daa'immanii kan turte Keetii Deevis, hospitaala waliigalaa Saawuzhaamtanitti Kibxata darbe duute. Obbelettiin ishees Emaan, ogeettii narsiii turte hoospitaaluma walfakkaatu keessatti gaafa JImaataa lubbuu dhabde. Kutaa baqaqsanii suphuu hoospitaala tokkicha keessatti waggoota 9'f lamaan isaanii waliin hojjataniiru. Obboleettiin isheemmoo Jimaata kaleessaa du'uushii obboleettiin isaanii Zooyi Deevis jedhamtu dubbatteetti. ''Wajjiin gara addunyaa kanaatti dhufne, wajjumaan addunyaa kanarraas godaanna'' jechaa turani jetteetti obboleettiin isaanii lubbuun jirtu. Zooyiin akka jettutti, obbolaan lakkuun kun wajjin jiraataas turan. Yoo fayyaa qabaatanis wajjuma, yoo dhukkubsatanis wal biraa hin hafanii jettee ajaa'ibsifattee dubbatte. ''Namoota gaarii akkamii akka turan ibsuu jechootatu natti hanqata,'' jette obboolettiin isaanii wayita waa'eesaanii haasofte. Waan qaban namoota arjoomurras dubatti hin deebi'an jette. Yeroo hunda namoota gargaaruutti gammadu, gaafa ijoollee turanillee akka hakiimaatti ashaangullitii/intalashee akka nama wal'aanutti taphataa turan, boodas ogeeyyii fayyaa turan. Hojii gaggeessaan hoospitaalaa Yuunivarsiitii Saawuzihaampitan hiriyoonni ishees narsii fakkeenya gaarii namoota biroof taate ta'uushii ibsaa turan. ''Dhukkubsattoota yaala jirruufi hawaasa tajaajilaa turre bakka bu'een ergaa gaddaa koo dabarsa' jedhani dubbatan qondaalli fayyaa hoospitaalicha. Ogeeyyiin hoospitaala keessatti wajjin hojjataa turan Emaan nama tasgabbooftuu, namoota waliin waliigaluu dandeessuu, ogeettii jabduudha jedhani leellisan. Otoo lubbuu Keetiin hin darbiin sa'aatii muraasa dura ogeeyyiin fayyaa seensa hoospitaalarratti bahani tumsa bira dhaabbanna muli'suuf 'Keetiidhaaf harka walitti rukutaa' jechaa turan. Haata'u malee, sa'aatii muraasa booda Keetiinis duute. UK keessatti narsootni 50 ta'an sababa weerara koronaavaayirasiin amma yoonatti akkuma Keetii fi Emaatti lubbuu dhabaniiru.	https://www.bbc.com/afaanoromoo/oduu-52423652
health	Covid-19: Waldaa Kiristaanaa sababii weerara Covid-19n gaggeessitootashee dhabaa jirtu	"Waldaa Ortodoksii Sarbiyaa caalaa dhaabbilee sababii koronaavaayirasitiin miidhaa olaanaaf saaxilaman daran muraasadha. Baatiiwwan lamaan darban keessa, dhaabbilee amantaa sababii Covid-19n dhiibbaa olaanaan irra qaqqabe keessaa tokko waldaa amantaa Ortodoksii Sarbiyaa tokko. Waldittiinis Magaalaa Sarbiyaafi Montengiroo keessatti dureewwan waldaa dhabdee jirti. Aanga'oonni waldittis erga weerarichi mudateen boodas, haaluma dura barameetiin waaqeeffannaafi tajaajilawwan itti fufuunsaanii balaa dhukkubichaatiif saaxilamtoota isaan taasisuu dubbatu qeeqxoonni. Mudannoon du'aatii waldittii keessatti baatiiwwan lamaan darbaniif mudate baayyee naasisaa ture: Aanga'oonni waldittii ammaan tanatti baayyeensaanii kan koronaavaayirasiin du'an, kaan ammoo kan dhukkubsatan ta'anilleen, waldaan Ortodoksii ammalleen jiddugala jireenya ummata baay'eeti. Sababii Covid-19tiin manneen barnootaa irra caalli gara onlaayiniitti geeddaramanis, waldittiin garuu kennaa qulqulluu qaamaan kennuu hindhaabne. Yeroo tokko tokkoos uggura namoota shanii ol caalaan walitti qabamuu hindanda'amu jedheelleen ni cabsama. ''Sababii weerarichaatiin lakkoofsi amantootaa hanga tokko hir'atulleen, waldaa Ortodoksii hedduu keessatti ammalleen namoonni baayyeen walitti qabamuu itti fufaniiru,'' jedhu xinxalaan dhimmoota amantaa Zaliko Injaak. ''Hawaasa Sarbiyaa biratti waldaan kabaja olaanaa qabdi; sirumaa biyyattii ykn dhaabbilee biyyaaleessaa kamuu caalaa kabajamtuudha. ""Biyyoota Baalkaansii fi baha Awurooppaa keessatti sirnoonni motummaa, siyaasaa, ilaalchiifi bulchiinsii geeddaramuus, ummanni garuu gama siyaasaatiinis ta'ee gama diinagdeetiin fooyya'insa omaa hinarganne. Kan yeroo hunda ummataaf dhaabbataa ta'e waldaa qofaadha,'' jedhu. Haata'u malee haala sirna awwaalcha dureewwan gurguddoo lamaanii irratti qeequmsa cimaatu waldaa kanarratti irratti ka'aa jira. Fakkeenyaaf magaalaa guddoo Montenegiroo keessatti namoonni bo'aa gahan miilaafi mataa reeffaa phaaphaasii Amiifiilohijee dhungachuun kabaja isaanii mul'isaa turan. Tarii kunis phaaphaasichi wayita lubbuun jiran hojiin amantaa 'talaallii Waaqaati' jechuun kan barsiisan sana fudhatanii ta'uu danda'a ta'a. Tibba awwaalcha Paatiriyaarikii Irinejii kan waldaa Qulqulluu Saavaa Beelgredii keessatti namoonni fageenyasaanii akka eeggatan taasifamee ture. Haa ta'u malee ammoo guyyoota awwaalchaatiin duratti seerri fageenya eeggachuu kaa'amee eegamaa hinturre jedhameera. Baayyeen isaaniis ofiilaalii saanduuqa reeffaa irraa dhungachuun nagaa dhaamaa turan. Akkasumas hirmaattonni fallaana tokkicha irraa kennaa qulqulluu waliin fudhataa turan. Haalli kunis kan ''qulqullinnisaa eegame waan hintaaneef balaa faalamuu qabaachuu danda'a'' jedhu qorataan dhukkuboota daddarboo Piredraag Dijurik BBC Seribiyaatti akka himaniitti. Innis waldittiin haala tajaajila ishee akka fooyyeessituuf waamicha diyeessuun, kun ta'uu yoo baate ammoo motummaan jidduu galuu qabaata jedhan. Kana malees walgahiiwwan hundi bakka dhorkamanitti, waldaan maaliif namoota baayyeen sirna awwaalchaa akka gaggeessaa jirtu irratti gaaffii kaasu. ""Ajajniifi qajeelfamni muraasa irratti hojiirra akka hinoollee ergaa badaa dabarseera. Kunis gara fuula duraatti ummanni ajajaafi qajeelfamootaaf abboomamuufi amantaa qabaachuu irratti dhiibbaa mataasaa qabaata,'' jedhan. Hojjattoonni fayyaas sirna awwaalcha paatiriyaarikichaatiin wal qabatee namoonni vaayirasichaan qabaman heddummaachuu hinoolu jechuun qophii taasisaa jiru. Dhiheenya keessa ammoo lakkoofsi namoota haaraa vaayirasichaan qabaman dabalaa dhufuunsaa yaaddeessaa ta'eera jedhameera. Pirezidaantiin biyyattii Aleeksaandaar Vukiik gama isaanitiin, ''itti gaafatamummaan fudhatamuu yoo baatee haala sukkaneessaa keessa galuuf deemaa jirra,'' jechuun akeekkachiisaniiru. Aanga'oonniifi luboonni ammoo kallattii ilaalchisee Sinodoosii Qulqulluu irraa eeggataa jira jedhan. Haa ta'u malee miseensoonni qaama sanaatiis sababii namoota du'aniifi hospitaala galanitiin shan irraa sadiitti hir'ateera. Kanaafuu yoom akka kallattii kennuu danda'an irratti wanti ifa ta'e hinjiru. Haaluma walfakkaatuunis, yaadannoo guyyaa torbaa paatiriyaarikichaa dabalatee tajaajilli akkuma itti fufeetti jira. Suuraan tajaajila Jimaataa irratti kaafame akka mul'iseetti, ammas luboonni maaskii uffataa hinjiran."	https://www.bbc.com/afaanoromoo/oduu-55115564
health	Koronaavaayiras: Qorichi Covid-19 kan Afriikaa waan ta'eef didame jedhan Pirezidaantiin Madagaaskaar	"Pireezidaantiin Madagaaskaar Andirii Raajo'eelinaan, qeeqni biyyoonni Lixaa dawaa madagaaskaar Covid-19 ni dandamachiisa jechuun ibsite, qorannoodhaan hin mirkanoofne jechuun dhiyeessaa turan, ilaalchasaan Afriikaadhaaf qaban mul'isa jedhan. Dhaabbanni Fayyaa Addunyaa (WHO) itti fayyadama bu'aalee qorannoodhaan hin mirkanoofnee fayyadamuurraa namoonni of qusachuu qabu jechuun akeekkachiiseera. Dhugaatiin Madagaaskaar Covid-19 dandamachiisuuf oola jechuun hojjette qorannoodhaan kan mirkanaa'e miti. Gamtaan Afriikaas ""nageenyummaa fi bu'a qabeessummaa"" oomisha dawaa 'Covid-Organics' jedhamu kanaa beekuu barbaada jedheera. ""Osoo dhugaatii kana biyyi Awuroppaa tokko argatee shakkiin kun hundi ni jiraata turee? Natti hin fakkaatu,"" jechuun pireezidaant Raajo'eelinaan France 24'tti himaniiru. Madagaaskaar keessatti namoonni 193 koronaavaayirasiidhaan kan qabaman yoo ta'u namni du'e hin jiru. Dhugaatiin kun torbee sadi dura namoota 20 gad irratti kan yaalame ta'uusaa gargaaraan pireezidaantichaa BBC'tti himanii turan. Kunis ji'a darbe kan ifa taasifame ta'us sadarkaa qorannoo Dhaabbati Fayyaa Addunyaa(WHO)'n baase keessa kan darbe miti. Qeeqni jiru akkuma jirutti ta'ee biyyoonni Afrrikaa hedduu akka Naayijeeriyaa, Giinii- Biisawu, Ikuwaatooriyaal Giinii fi Laayibeeriyaan dhugaatii kan argachuuf ajajataniiru. Dhaabbanni Fayyaa Addunyaa lammiileen Afriikaa qoricha aadaa ta'us kan qoratamee mirkanaa'ee fayyadamuu qabu jedheera. Gaafi fi deebii televiziyoona biyyasaanii waliin taasisaniin Pireezidaant Raajo'eelinaan akkas jedhan: ""Qorattoonni Afriikaa xiqqeeffamuu hin qaban."" 'Covid-Organics' bu'a qabeessa ta'uunsaa ragaan mirkaneessu hin jiru. Qorattoonni qoricha aadaa Afriikaa 70 ta'an walgahuudhaan qorichoonni hundi qorannoo saayinsaawaa keessa darbuu qabu jechuun walii galaniiru. Dhaabbanni Fayyaa Addunyaa (WHO')n damee Afriikaas fuula tiwiitarasaarratti maxxanseera. Dhugaatiin kun namootaaf miira nageenyummaa sobaa kennuufiidhaan vaayirasichaan akka qabaman taasisuu danda'a jechuun ogeeyyiin akeekkachiisaa turan. Torbee darbe talaallii koronaavaayirasiif haa oolu jechuun doollaarri biiliyoona 8 ta'u guutummaa addunyaatti walitti qabamee ture. Guutuu addunyaarratti talaallii koronaavaayiras argachuudhaaf qorannoowwan Afrikaafi Koronaavaayiras: Yaaddoo haaraa ardichaaf adda addaa taasifamaa jiru. Qorattoonni hedduun talaalii gabaarra ooluuf hama walakkeessaa 2021 turuu danda'a jedhu. Kana jechuunis eega vaayirasiin haaraa mul'ateen ji'oota 12-18 jechudha. Biyyoonni Afriikaa hedduu tatamsa'inna Covid-19 ittisuuf ugguraa fi sochii namootaa daangessuun hojjachaa jiru. Muraasni isaanii ammatti fedhii fayyaa fi diinadgee wal biraan deemsisuuf uggura laaffisuu jalqabaniiru. Uggura laaffisuuf yaalli saffisaan akka hojiirra ooluu muddama uumeera."	https://www.bbc.com/afaanoromoo/oduu-52643784
health	Rifeensa biqilfachuu: Wal'aansa rifeensa molate Itoophiyaatti gabaansaa ho'aa jiruuf hanga birrii kuma 80 gaafatu	Haaymaanot Sayifee dargaggeessa umurii ganna 25 ta’ee osoo jiru, molachaa adeemuun isaa akka hamilee isaa cabsee turee fi dhiibbaa irratti uumee ture hima. Keessumattuu waggootii lamaan darban keessatti, Itoophiyaa magaalaa Finfinneetti, rakkoo molachuu isaa furuuf jecha wallaansa rifeensa dhaabuu fayyadamuuf gara kilinika tokko dhaquun wallaaname. “Erga wal’aansa baqaqsanii yaaluun rifeensa naaf hojjatameen booda, haatii koo ‘durumaa yeroo dhalattuu hanga addakeetti rifeensa hin qabdu turte’ jechun natti qoosti ture. ''Kana malees qeequmsa hedduutu jira,” jechuun Haaymaanot rifeensa dhaabbachuun booda yaada kennameef irratti dubbata. Wal’aasna rifeensa dhaabbachuu kana argachuuf erga yaade booda, dhukkubbi qaba jedhee sodaate akka ture hima. Ta’us garuu dhaabbati tajaajila kana kennu waliin erga haasa’ee booda, sodaan isaa badee ji’a Caamsaa darbe keessa, wal’aansa isaa argate. “Riifeensa haaraa naa dhaabuu isaani dura, qorannoo fayyaa hedduu naaf godhameera. Erga dhaabame boodas hordoffiin waan naaf taasifamef, homaa rakkoon fayyaa na mudate hin jiru,” jedha. Magaala Finfinnee keessatti wal’aansa baqaqsanii hodhuu pilaastikii – wal’aansa bifa geeddaruuf taasifamu (Plastic surgery)- keessatti wagga 15 oliif kan tajaajilan Dr Teedroos Masselee, kilinika tajaajila akkanaa kennu Maarshaa jedhamu qabu. Waggootii lamaan darban keessatti, wal’aansa rifeensa dhaabuu kana kan kennan oggeessi fayyaa kun, ofii isaaniis wal’aansa kana akka argatan himu. Wal’aansi kun keessumaa bifaaf jedhame kan taasisamu akka ta’ee fi Itoophiyaa keessatti feedhiin wal’aansa kana argachuuf jiru guddaa akka ta’e Dr. Teedroos ni himu. “Ani jalqaba yemmuun gara biyya kanaatti dhufe ‘biyya keenyatti namni wal’aansa kosmootiksii hojjjetu hin jiraatu’ naan jedhu ture. Ammayyu kan akkas jedhan jiru.” “Ta’us garuu namni hanga ija qabutti wantoonni sirreeffaman fayyadama. Wal’aansi rifeensa dhaabuus akkumma kana. Dhimma beekamuu fi dandeettii qabaachuudha malee, eenyuyyu wal’aansa kana ni fayyadama jedheen amana, kunis dhugaa ta’eera,” jechuun Dr Teedros, lakkoofsa namoota wal’aansa kana fedhanii dabaluu BBC’tti himaniiru. Wal’aansi rifeensa dhaabuu kun yeroo dheeraa akka fudhatu kan himan oggeessi kun, “sa'aatiin rifeensa tokko itti hojjedhutti, borcii afur nan hojjedha,” jechuun fakkeenyaan ibsaniiru. Namni tokko wal’aansa kana xumuruuf, gara waggaa tokko hanga lamaatti dabaree eeggachuu akka qabus himaniiru. Namoota tamboo xuuxan, dhibee akka shukkaaraa fi onnee qaban dabalatee, wantoonni qorannoo fayyaa dursamee gaggeeffamu irratti hunda’uun namootni wal’aansa kana fudhachuu hin dandeenye akka jiran Dr Tedroos ni himu. Keessumaa namootni umurii wagga 20’n hanga 50’n kan jiran fayyadamtoota tajaajila kanaadha jedhu. Akkasumas, namni tokko rifeensa ofiisaa malee rifeensi nama biraa akka dhaabsiisu hin dandeenyes himaniiru. Kilinika Tiribiyaan jedhamu keessatti oggeetti fayyaa gogaa keessaa fi gorsituu wal’aansa rifeensa dhaabuu kan ta’an Dr Qidisti Yeneeneh, wal’aansi rifeensa dhaabuu kun, dhibee “alapheesiyaa “ jedhamu kan rifeensa nama irra fixu wal’aanuuf akka fayyadu himaniiru. Molachuun dhiirota irratti mul’atu keessumaa sababa hormoniin kan uumamu akka ta’e kan eeran Dr Qidisti, rifeensi gara duubaa fi cina mataarra jiru akka isa fuldurarra jiruu akka hin harcaane ibsaniiru. Wal’aansi kun kan kennamu, bakka hormooniin kun hin miine irraa rifeensa fuudhuun, bakka mataa molaterra rifeensicha dhaabunidha jedhu. Wal’aansi akkanaa gatii hagamii nama baasisa? Addunyaa guututti wal’aansi akkanaa inshuraansiin kan hin kaffalamnee fi doolara 4000 (birria kuma 195) hanga doolara 15,000 (birria kuma 743) akka baasisu danda’u ragaaleen ni ibsu. Haaymanoot wal’aansa kana argachuuf, walumaa galatti gara birri kuma 70 baasu isaa hima. “Dandeettisaa qabaadhe wal’aansa kana argachuutti gammadeera. Hiriyyoonnikoos danda’anii utuu wal’aansa kana argatanii natti tola,” jedha. Dr Teedroosis, gatiin wal'aansa kanaa birrii kuma 70 hanga kuma 80 ta’uu isaa ibsuun, gatiin kun kan biyyootii biroo waliin yemmuu madaalamu isa gadi aanaadha jedhu. Rakkoon fayyaa wal’aansa kanaan wal qabatee dhufuwoo? Wal’aansa kana booda yaddoon akka rifeensi keessatti gad biqiluu, saal qunnamtii gaggeessuu dadhabuu, da’ima godhachuu dadhabuu fi kkf ni kaafamu. Dr Qidisti garuu kun dhugaa akka hin taane eeruun, wal’aansi kun hormoonii irratti kan hunda’ee osoo hin taane wal’aansa baqaqsanii hodhurratti kan hundaa’e akka ta’e ibsaniiru. Wal’aansa kana booda namni tokko, ji’a ji’aan hordoffii fayyaa akka argatuu fi guddinni rifeensa isaas ilaalamaa qorichii fi nyaati guddina rifeensaaf fayyadu akka isaaf kennamu himaniiru. Yaaddoon inni biraa erga rifeensi kun dhaabamee booda deebi’ee harca’uu danda’aa kan jedhu yoo ta’u, Dr Teedros kun ammatti argamee akka hin beekne ibsaniiru. Ta’us garuu namni sun dhibee kaansariin yoo hubame, tiruun yoo miidhame , yoo HIV’n qabamee fi hanqina pirootinii qabaate rifeensi isaa deebi’ee harca’uu akka danda’u Dr Qidisti himaniiru. Dhibee kunneenin alatti garuu akkuma rifeensa kaani harrachaa akka deemuu fi deebi’anii molachuun akka hin uumamne ibsaniiru. Itoophiyaa keessatti feedhiin wal’aansa kanaa guddaan akka jiru kan himan Dr Teedros, ogummaa kanaan namoota lenjisuun yoo danda’ame, Itoophiyaa irra darbanii biyyootii ollaafis tajaajila kennuun akka danda’amu ibsaniiru.	https://www.bbc.com/afaanoromoo/oduu-60061282
health	Koronaavaayiras: Mala aadaatiin koronaavaayirasii ofirraa ittisuun ni danda'amaa?	"Uummanni baroota dheeraaf qorichoota mala aadaatiin manatti hojjetamaniin dhibeewwan akka utaalloo ofirraa ittisaa, yoo qabames dafee fayyuuf itti dhimma baha. Dhibeen haaraa addunyaa yaaddesse, Koronaavaayirasiin gara Itoophiyaa seenuun dhagahamnaanis hawaasni toftaawwan aadaa fayyadamuu eegale. Dhibee haaraan kuni mallattoowwan akka qufaa gogaa, qoonqoo gogsuu fi mallattoolee muraasa utaalloodhaan walfakkaatan qabaachuun ammoo namni hedduun akka qoricha aadaatti fayyadamu kakaaseera. Sababa kanaanis erga weerarri koronaavaayirasii mudatee as Itoophiyaa bakka tokko tokkotti gatiin qullubbii adii, qaaraa fi jinjibilaa dabaleera. ""Dhukkubni kuni dhufe jechuu dhageenyaan dafnee qoricha mala aadaatiin qophaa'aan hojjetachuu eegalle,"" jedhu jiraataan magaalaa Adaamaa maqaan isaanii akka himamu hin feene tokko. ""Jinjibila, qullubbii adii, feexoo, kororimaa daaknee cuunfaa looomii fi dammaan walitti makne fayyadamaa jirra,"" jedhan. Qoricha aadaa kana erga maatii kiyya waliin fayyadamuu eegallee guyyoota 3 darbeera kan jedhan namni kun, makaa kana galgala galgala fal'aana tokko tokko nyaannee rafna jedhu. Kanaan alattis Araqeen hoo'ina qaamaa waan dabaluuf isa dhuguunis akka aadaatti faayidaa qabaa jedhu. ""Araqee kan manatti baafame, cilaaddama ykn xeenaaddaamiidhaan makanii galgala galgala yoo dhuganis baayyee nama fayyada. Hoo'ina qaamaa waan dabaluuf vaayirasicharraa nu ittisa jedheetin amana. Yoo baayisan garuu rakkoo fayyaa biraa namatti fida"" jedhan. Qorichi kuni dhibee koronaavaayirasii irraa akka gaariitti nu ittisa jedhaniis amanu. ""Qulqullina dabalataan qoricha kana fayyadamuun baayyee nama gargaara. Qoricha kana dhukkuboota biraatiifis fayyadamnee ittiin fayyina waan ta'eef"" jedhu. Naannoo Amaaraa Saqoxaa irraa kan dubbifne Ilfinash Hayiluus, erga koronaavaayirasiin dhufuun dhagahamee naannoo isaaniitti namni hundi qoricha aadaa kanatti dhimma bahaa jiraachuu himti. ""Duruu yeroo utaalloon nu qabe qoricha aadaa kanaan fayyadamna. Itti dabalataanimmoo damma daamuutis nan fayyadama."" ""Qoricha aadaa kana garuu amantaadhaan walqabsiisnee miti kan fayyadamnu. Akka faayidaa qabu waanin amanuufin fayyadama"" jetti. Yunvarsiitii Saayinsii Fi Teeknolojii adaamaatti Bariisaa kan tahan Obbo Daandii Warqinaa, qorichootni aadaa kunneen dhukkuba koronaavaayirasii kana hin ittisan jedhanii amanuun nama rakkisa jedhu. ""Qorichootni aadaa kuneen vaayirasicha ni ittisa yookan hin ittisan jechuuf qorannoo saayinsii barbaada. Sababnisaas dhukkubni kuni haaraadhaa,"" jedhu. Isaanis qorichoota aadaa hawaasni fayyadamu kanatti akka dhimma bahan himu. Erga namoonni qorichi aadaa mi'eessituuwwan kanneen walitti makuun hojjetamu koronaavaayirasii namarraa ittisa jedhanii fayyadamuu jalqabanii gatiin mi'eessituuwwan kanneenii dabaleera. Magaala Adaamaattis qullubbii adiin kiloogiraama tokkorratti daballii hanga birrii 40 fi Loomiin ammoo dhiheessiin isaayyuu xiqqaachuu himu daldaltoonni. Hospitaala waliigalaa Shaashamannee irraa Dr. Nureddiin Lukee, qorichoonni aadaa namoonni fayyadamaa jiran kana fudhachuun rakkoo waan qabu miti jedhu. ""Wantoonni akka qullubbii adii fi Jinjibilaa kuni dandeettii dhukkuba ofirraa ittisuu qaama namaa ni dabalu. Akkasumas dhangala'aa baay'inaan fudhachuunis gaariidha,"" jedhan. Haa ta'uutii qorichoonnii aadaan fudhataman kunneen koronaavaayirasii namarraa ittisu kan jedhu qorannoon mirkaneesse waan hin jirreef akka qorichaatti kan ajajamu miti jedhan. Alkoolii akka Araqee fayyadamuun garuu hormoonota waan miidhuuf namni akka qoricha koronaavaayirasii namarraa ittisuutti fayyadamuu yoo dhaabe gorfama jedhan. Qorichoonni aadaa kunneen fayyadamuun miidhaa qabaachuu baatus dagannaa uumuu malas jedhan Dr. Nureddiin. ""Namoonni qoricha aadaa kanneen fayyadaman akka waan qorichi kuni koronaavaayirasii irraa isaan ittisuutti amanuudhaan dagannaa keessa seenanii dhibee kanaan qabamuu malu."" ""Qorichoonni aadaa kuni akka ittisan wanti mirkanaa'e waan hin jirreef"" jedhan.Dhibee Koronaavaayirasiin dhufu COVID19 ofirraa ittisuuf haaldureewwanii fi qajeelfamoota dhaabbanni fayyaa ajaju hojiirra oolchuutu filatamaadha jedhu Dr Nuuraddiin."	https://www.bbc.com/afaanoromoo/oduu-51964665
health	Koronaavaayiras: Dhukkubsattootni Covid-19 'du'aafi jireenya gidduutti' dabaree veentileetaraa eeggachaa jiru	Ministeerri Fayyaa Itoophiyaa weerarri koronaa ''haala sodaachisaa ta'een'' dabalaa jiraachuu fi uummanni of eeggannoo gochuu dhiisuu isaaf akeekkachiise. Ministirri Fayyaa Dr Liyaa Taaddesee ibsa tibbana kennaniin Dhukkubsattootni Covid-19 'du'aaf jireenya gidduutti' dabaree veentileetaraa eeggachaa jiruqu jedhan. ''Miidhaa Koronaan qaqqabsiisu haala sodaachisaarra wayita gahe kanatti akka hawaasaatti balaa gahu haala madaaluun of eeggachaa hin jirru,''  jedhan. Torban dabarsine keessa qorannoo laabaraatorii guyyoota torbaan namootni haaraan 9,329 vaayirasichaan qabamaniiru. Sababa of dagannaa guddaa hawaasa keessatti mul'atuun lakkoofsa namoota haaraa Vaayirasichaan qabaman akkaan dabaluun cinaatti, lakkoofsi namoota sababa dhibee kanaan lubbuu dhabaniillee haalaan dabaleera. Torbanuma dabarsine kanatti ammoo namootni vaayirsichaan qabamuun isaanii beekamee ture keessaa namootni 121 lubbuu isaanii dhabaniiru. Guyyaatti hanga namni 30 lubbuu dhabuun dhibeen kun akkaan yaaddessaa ta'aa dhufuu isaa agarsiisa. Lakkoofsi namoota dhibee kanaan du'anii torban lamaan dura bira qabaan guyyaattii nama 12 kan ture yoo ta'u torban dabarsine ammoo Avareejiin guyyaa guyyaan yoo xiqqaate namni 17 lubbuu dhabaa jiraachuu ragaan Ministeera Fayyaa Itoophiyaa ni agarsiisa. Lakkofsi kun namoota qoratamanii beekaman qofa kan hubannaa keessa galche ta'uu fi qorannoo muraasa godhanirraa kanneen osoo hin qoratamiin sababa dhibee kanaa lubbuu dhaban waan jiraniif lakkoofsichi kana caala akka ta'ullee ibsan Dr Liyaan. Lakkoofsi dhukkubsattoota yaala addaa, ICU, fedhaniillee humnaa ol dabaluu isaatiin hanqinni gidduugala yaala addaa mudachuus ibsaniiru. Gidduugalli yaala dhibee hammaataa dhukkubsattoota haaraa simachuuf sadarkaa hin dandeenyerra gahuu Dr Liyaan ibsaniiru. ''Keessumaa magaala Finfinnee fi magaalaalee naannoo hunda keessatti kutaaleen yaala namoota akka malee dhukkubsatanii guutaa jiru. ''Meeshaaleen hargansuu gargaaran (ventileetaroonni) jiran dhukkubsattootaan waan qabamaniif dhukkubsattootni biroon du'aaf jireenya gidduu ta'anii dabaree meeshaa kanaa eegaa jiraachuun sadarkaa hammaataa irra geenye agarsiisa'' jedhan. Sababoota kun ta'eef keessaa inni tokko dhukkubsattootni mana taa'anii yaala hordofan hanga itti hammaatutti manuma turuu isaaniitis jedhameera. Jiraataan magaala Amboo haala yeroo weerara kanaarratti yoo dubbatan amma guyyaa guyyaan nama sababa Koronaatiin du'u dhiyootti beeknullee dhagahuun baratamaa ta'eera jedhan. Faallaa kanaatiin ammoo magaala keessa namni maaskii uffatee socho'u qubaan kan lakkaa'amuudha jedhan. Weerarichi hammaachaa garuu ammoo of eeggannoon hanqachaa jiraachuun isaan yaachisuus dubbatan. Magalaa Naqamtee keessatti hakiima dhukkubsatoota Koronaa kan ta'an Dr. Dirribaa Gammachuus gidduu gala yaala isaanii keessa namni yaala fayyaarra jiru lama qofa ta'uu himanii, kana jechuun garuu weerarichi xiqqaachuu osoo hin taane qorannoon akka durii gaggeefamaa, namnis yaalaaf dhufaa akka hin jirre ta'uu agarsiisa jedhan. Weerarri kun hawaasaa keessa waan jiruuf qorannoon gaggeeffamuu baatus uummatni eeggannoo malee socho'uun weerarichi hammaachaa jira yaaddoo jedhu isaanitti uumuus Dr. Dirribaan himaniiru. Uummatni sochii idilee isaa keessatti hafee mana yaalaallee yeroo dhufu maaskii akka uffatu sadarkaa dirqisiifamuttii of dagateera, kun hedduu nama yaaddessas jedhan. Magaalota hedduu keessatti ittisa fi to'annoo Koronaaf of eeggannoolee gorfaman keessaa Maaskii uffachunillee hafaa jira. Dr Liyaan ibsa isaanii keessatti ''lakkoofsi nama maaskii uffatuu akkaan xiqqaateera, sirnootni cidhaa fi gaddaa, agarsiifni addabaabayii, manneen nyaataa, kaafteeriyaa, bashannanaa namni itti heddumatu, sagantaawwan muuziqaa fi Ispoortii, akkasumas walitti qabamni hawaasaa eeggannoo hin qabne heddummachuun dhimmicha yaaddessaa godha'' jedhan. Sadarkaa naannoleetti hojiileen yaala dhibee kanaa jajjabeefamaa turus, hanqinni humnaa mudachuu isaatiin dhukkubsattoota sadarkaa buufataalee fayyaatti yaaluun qormaata itti ta'uus himaniiru. Uummatni weerarri kun hangam hammaachaa akka jiru hubachuun eeggannoowwan gorfaman akka maaskii uffachuu walirraa fageenya gorfamu eeguu akka qabu akeekkachiisaniiru Dr. Liyaan. Dhaabbileen hawaasummaa, amantaa, bakki nyaataa fi waajiraaleen kaanis gahee irraa eegamu bahuu akka qaban hubachiisan.	https://www.bbc.com/afaanoromoo/oduu-56276705
health	Koronaavaayiras: Finfinneetti ogeeyyiin fayyaa Covid-19 irratti argame rakkoo hamtuu keessa jiraachuu himan	"Ogeeyyiin fayyaa Finfinneetti koronaavaayirasiin irratti argamuun mirkanaa'ee maatiin adda baafaman rakkoo hamtuu keessa jiraachuu himatu. Keessumaa ogeeyyiin fayyaa dhibeen kun irratti argamuun Finfinnee Kutaa Magaalaa Aqaaqii Qaalittii buufata fayyaa aanaa 10 keessatti adda bahanii jiran ""haala rakkisaa keessa jirra"" jedhan. ""Haalli keessatti argamnu jeequmsa xinsammuu hamaa nutti uume. Rakkoo gama fayyaan jiru qofa osoo hin taane ilaalchi mootummaan nuuf qabus baay'ee na gaddisiisera,"" jedhan ogeettiin fayyaa Covid-19n qabamanii buufata fayyaa kana keessatti yaalamaa jiran tokko. Kutaa magaalaa Aqaaqii Qaalittii buufata fayyaa aanaa 10 keessa ogeeyyii fayyaa dhibeen Covid-19n qabaman 35 ta'an akka jiran dhageenyeerra. Narsootni, doktarootniifi ogeeyyiin fayyaa biroo kunneen sababa rakkoolee buufaticha keessa jiraniin yaaddoo dhibeewwan birootiif saaxilamuu dandeenya jedhuu qabaachu isaanii ogeeyyiin fayyaa buufaticha keessa jiran BBC'tti himaniiru. ""Guyyaa torba guutuu rakkoo guddaa keessa jirra. Haalli asi jiruu dubbachuufuu baay'ee ulfaataadha. Nama dhukkubsa. Bishaan hin jiru. Manni fincaanii hin hojjetu. Kutaan dhiqannaa qaamaas hin hojjetu,"" jedhan ogeettiin fayyaa maqaan isaanii akka hin eeramne gaafatan. Dubartootniifi dhiironnillee mana fincaanii tokkotti fayyadamaa akka jiran kan himan ogeettiin fayyaa kun, giddugalli turmaataa keessa jiran yaaddoo fayyaa biraa itti fiduusaas dubbatu. ""Mana fincaanii keessa bishaan hin jiru taanaan, harka hin dhiqannu taanaan waan baay'eef saaxilamuu dandeenya. Rakkoon kun dhukkuboota akka tiruu, dhukkuba kalee fincaanii, akkasumas dhukkuba baasaa fiduu danda'a,"" jedhu ogeettiin fayyaa BBCn haasofsiise kun. Kana malees, nyaatnis yeroodhaan akka hin dhiyaanneef kan himan ogeeyyiin fayyaa sababa Covid-19n buufaticha keessa jiran, ""cireen sa'aa 3:15 ykn sa'aa 4tti, irbaatni immoo halkan sa'aatii sadii booda yookin 4tti erga namootni beela'anii booda dhufa,"" jedhan. Giddugalichi wantota bu'uuraa barbaachisan waan hin guutamneef jalqabumaa iddoo tursiisaa ta'uu hin qabu kan jedhan ogeeyyin fayyaa BBCn haasofsiise, ""buufata kana filachuun isaanii dogongora osoo hin taane dhimmichaaf xiyyeeffannoo kennuu dhiisudha. Keessisaa maal qaba? Rakkoo maal qaba? jedhanii hin ilaalle. Kanaaf, nuf gatii akka hin laanne agarsiisa"" jedhan. ""Nuyi maatii keenya dhiisnee nama fayyisna jennee deemnee dhukkubichaaf saaxilamne. Biyyaaf jennee nama fayyisna jennee saaxilamnee deebin keenya kana ta'uunsaa baay'ee nu gaddisiisa,"" jedhu. Rakkoo isaan mudate qaamolee mootummaa dhimmichi ilaallatutti himanis deebii akka hin arganne kan himan ogeeyyiin fayyaa kunneen,  ""hanga ammaatti 'itti deemaa jirra' nun jedhu. Kuni dubbiinsaas furmaatni isaas beekamaadha. Yeruma sana hojjechuu danda'u. Garuu fedha hin qaban,"" jechuun qaamoleen mootummaa gaafii isaanii deebisuuf fedhii akka hin qabne himan. Ogeessi fayyaa biraanis ""Biiroo Fayyaa Magaala Finfinneef yeroo bilbillu 'ni furama eegaa' jedhu. Haata'u malee, dhibichi kan yeroo namaaf kennu miti. Haalli itti jirru namni fayyee akka bahu kan dandeessisu miti. Caalaatti kan nama saaxiluudha,"" jechuun himan. Dabalataan namni tokko vaayirasichaan qabamee gara giddugala tursiisaa erga seenee booda guyyaa torbaffaatti qorannoon lammataa taasifamuufii akka qabu kan himan ogeessi fayyaa kun, ""qorannoon akka nuf taasifamuf gaafanullee hayyamamoo miti. 'Nuyi nun ilaallatu' jechuun nuf deebisan,"" jedhan. Ogeeyyiin fayyaa BBCn haasofsiise wayita hojiirra turanitti meeshaalee ittisaaf itti fayyadaman darbee darbee maallaqa ofiitin bituun fayyadamaa akka turan himan. ""Dhibichi hawaasa keessa babal'achaa yemmuu dhufu ogeeyyii fayyaaf hojiin ittisaa gahaa ta'e hojjetamuu qaba ture. Garuu hin hojjetamne. Akka fakkeenyaatti, dhukkubsattootni gara dhaabbilee fayyaa dhufan 'emergency' yoo ta'anin ala dura covid-19 yaa qorataman kan jedhu ka'aa ture, garuu deebii hin laanne,"" jechuun of eeggannoon ogeeyyii fayyaatiif taasifamu xiqqaa ta'uu dubbatu. Dabalataan hanqinni dhiyeessii meeshaalee ittisaa kunneen akka maaskiifi uuffataa ogeeyyii fayyaa covid-19f saaxiluusaa himan. Kana malees, ogeeyyii fayyaa Coid-19n qabaman hunda giddugalawwan akkanaa keessa tursiisurra kunneen mana ofii turuu danda'an mana isaaniitti akka turaniifi tajaajila fayyaa akka argatan gochuun furmaata fooyyee ta'uu ogeeyyin fayyaa BBCn haasofsiise himaniiru. Miidiyaalee hawaasarratti dhimmi ogeeyyii fayyaa vaayirasichaan qabamanii akka ibsamu gaafataa tureen, Ministirri Fayyaa Itoophiyaa Dr. Liyaa Taaddasaa Waxabajji 3, 2020 ibsa kennaniin Itoophiyaatti hanga guyyaa sanaatti qofa kanneen deggersa fayyaa kennan dabalatee ogeeyyiin fayyaa 65 Covid-19n qabamusaanii himanii turan. Ogeeyyiin fayyaa kun garri caalaan isaanii kanneen magala Finfinnee keessa jiran ta’uus Dr. Liyaan ibsanii turan. Ministeerri Fayyaa ammoo ibsa tibba darbe baaseen ji’oota afur dhufan keessatti maaskiin kan meedikaalaa miiliyoona 130 ta’u  ogeeyyii fayyaaf akka barbaachisu beeksisee ture. Dr. Liyaan ibsa isaanii darbe sanaan sadarkaa addunyaatti hanqinni maaskii meeedikaalaa akka jiru himaniiru. Itoophiyaa keessattis ‘hanqinni guddaan jiraa’ jedhaniiru. Saaxilamummaa ogeeyyii fayyaa kanaa xiqqeessuuf dhiyeessii farra infeekishinii guutuufis akka hojjetan himanii turan Dr. Liyaan. Ogeeyyiin kun yoo dhibee kanaaf saaxilaman osoo matii isaaniitti hin dabarsiin bakki itti tursiifamaniifi yaalamanis qophaa’uu dubbatanii turan. Hubachiisa: Komii ogeeyyii fayyaa Covid-19 irratti argamee magaala Finfinnee kutaa magaalaa Aqaaqii Qaalittii buufata fayyaa aanaa 10 keessa adda bahanii jiran kanaaf deebii argachuuf angawoota Biiroo Fayyaa Magaala Finfinneefi ogeeyyii Institiyuutii Fayyaa Hawaasaa Itoophiyaatti bilbillee deebi argachu hindandeenye. Haa ta'u malee yoomiyyuu aanga'oonni fayyaa dhimmisaa ilaalatuu deebii nuuf kenninaan kan keessumeesinu ta'u beeksiifne."	https://www.bbc.com/afaanoromoo/oduu-53024579
health	Itoophiyaatti namoota sababa COVID'n du'an kuma jaha ta'an keessaa kan talaalame tokko qofa	Weerarri Koronaa gosa Deeltaa kan itti hammaachaa jiru Itoophiyaa keessatti lakkoofsi namoota dhibichaan du'anii saffisaan dabalaa kan jiru yeroo ta'u, kanneen keessaa kan talalamee du'e nama tokko qofaa ta'uu Ministeerri Fayyaa ibse. Ji'oota Waxabajjiifi Hagayya gidduutti namoota sababa dhibee kanaan lubbuun isaanii darbe keessaa namni talaallii fudhate tokko qofa Ministeerri Fayyaa ibseera. Hanga Sanbata kaleessaatti lakkoofsi namoota Covid-19'n du'anii 5,950 ol ta'uu ragaan Ministeerichaa ni agarsiisa. Torban darbe qofa namootni sabab vaayirasii kanan lubbuun isaanii darbee 308 yeroo ta'u kunis erga weerarichi Itoophiyaa galee du'a guddaa torban tokkotti galmaa'edha. Gidduugalaan namootni kuma tokko vaayirasichaan qabamaa, 44 ammoo du'aa turan. Lakkoofsi namoota du'anii, kan kutaa waldhaansa dhibee cimaa galaniifi kan haaraa qabamanii dabalaa jiraachuuf sababni hammeenya gosa Deeltaa, walgahiiwwan baayyachuu, of eeggannoon hawaasaa hir'suu isaatiin ta'uu Ministirri Fayyaa Dr. Liyaa Taaddesee himaniiru. Dr. Liyaan qorannoo CDC waabeffachuun ibsa kennaniin namootni hin talaalamiin dhibee kanaaf saaxilamummaan qaban dachaa 4.5'n guddaa ta'uu, carraan waldhaansaaf hospitala galuu dachaa 10'n xiqqaa ta'uufi dhukkubichaan du'uufi ammoo carraan jiru dachaa 11 ta'uu hubachiisaniiru. Tibba manneen barnootaa itti banamuu eegalan ta'uu isaa wajjin walqabatees barsiisotni talaallicha fudhachuu, maatiifi barattootni maatii ofeeggannoowwan barbaachisoo akka godhan gorsuu, maaskii dirqisiisaa gochuu fi walirraa fageenya gorfamu raawwachuun akka barbaachisu ibsaniiru. Itoophiyaan torbanoota dura gosti Koronaa dandeettii dhukkuba cimaaf akkasumas du'aaf saaxiluu isaatiin hamaa jedhame Deltaan biyya keessa galuu ibsiteetti. Ergasii keessumaa lakkoofsi namoota guyyaa guyyaan du'anii dabalaa jira.	https://www.bbc.com/afaanoromoo/oduu-58861865
health	Shamarree tiruu ishee hanga tokko nama biraaf arjoomuun haadha ishee du’a oolchite-Devezaa	Aliyaana Devezaa jedhamti, umriin ishee ganna 19 wayita ture lubbuu haadha ishee du’a oolchuuf wal’aansa baqaqsanii yaaluu qindeessite, wal’aansi baqaqsanii yaaluu isheerrattis gaggeeffameera. Aliyaanaan yeroo jalqabaatiif Ameerikaatti hospitaalatti namoonni qaama arjooman qaamoota wal hin fakkaanne waliif arjoomuu akka danda’an amansiisuu dandeesse. Aliyaana Devezaa akkas jette;‘’jalqaba akkan wal’aansarraa dammaqeen haatiikoo wayyaa qabdii ? maal keessa jirti? jedheen gaafaadhe’’jette. ‘’Waa’een koo kana booda nan yaaddeesine, dhukkubbiin keessa darbe irrattin waanin xiyyeeffadhe natti fakkaata. Namni hundi wal’aansa baqaqsanii yaaluu keessa darbuu isaanii wayitan dhaga’u irra deebi’ee harganuu danda’e’’ jette. Aliyaanan namni kamiyyuu wayita jettu waa’ee ishee fi kan haadha isaa dubbataa hin jirtu. Sababni isaas dubartoonni lama waliif obbolaa ta’an wal’aansi baqaqsanii yaalu taasifameefi jira. Qaamni Aliyaanan arjoomtu tokko dubbartoota obbolaa lamaan keessaa ishee tokkoof kennama. Kaleen dubartoota obbolaa lamaani keessaa kan ishee tokko immoo haadha Aliyaanaf kennama. Namoonni lamaan kunneen, kanneen biroo miseensa maatii isaanii du’aarraa baraaruuf qaama isaanii arjooman. Wal’aansii kun dhamaatii waggaa lamaa booda milkaa’e. Aliyaanan haadha ishee Erosaliyiin jedhamtu diyaalisisii kalee waggaa dheeraa, dhukkubbii fi du’a yeroo malee irra qaqqabuu danda’uurraa baraarte. Kaleen keenya qaama namni lubbuun jiru tokkosaa nama biraaf kennuu danda’u. Baayyeen keenya kalee lama waliin dhalannee,garuu akka hojjatuuf kan barbaadamu tokkoo isaati. Namoonni kaleen argachuu barbaadan si’a heddu nama jaalatan irraa fudhachuu hin danda’an, otoo namtichi arjoomuuf fedha qabu. Bara 2019 addunyaarratti qaamotni 150,000 baqaqsanii wal’aanuun namootaa biroof bakka buusuun danda’ameera. Sirni namoota kale arjoomaniifi barbaadan walitti fidu dhibaa ture. Alvin Rooth bara 2012tti badhaasa Noobeelii karaa ikonoomiksii kan argate [qooddate] sirna namoonni akka kalee isaanii arjoomanii fi namoonni kalee argachuu barbaadan ittiin argatan irratti hojjatee badhaasaaf gahe. Alvin Rooth akkas jedhe;’’qaamonni yoo garaa garummaa qabaatanillee, kalee nama jalaataniif arjoomuun du’aarraa oolchuun ni danda’ama’’ jedha. Haata’u malee, yeroo tokko tokko fayya-buleessaallee ta’anii namoonni kalee isaanii nama jaalatan biraaf gumaachuun yeroon hin danda’amne akka jiru hime. Kanaaf jecha Alvin Rooth sirna namoonni kalee arjooman qaama arjooman wal geeddaruu danda’an (kidney swaps) hiriyoota isaa waliin ta’uun akka bal’atu taasise. Haata’u malee, qaama wal geeddaruun iddoo hundumatti seera qabeessa miti. Namoonni arjooman cimdii, cimdiin qofa ta’uu hin qabani, yeroo kaan kalee walsimu argachuuf caaseffamni namoota hedduu walitti fidu yeroon itti uumamu jira. Yeroo tokko namoonni gara garaa 70’n walitti dhufan turan. Isaan keessaa namoonni 35 kalee isaanii arjoomu, namoonni 35 immoo namoota eenyummaan isaanii hin beekamne lubbuun isaanii akka dheeratu kale barbaadanidha. Aliyaanaan haadha isheef kalee kan ishee arjoomuu hin dandeenye, sababiin isaammoo hakiimonni rakkoon kalee haadha ishiitii qaccee dhalootan walqabachuu mala yaaddoo jedhu qabu turan. Kanaafuu Aliyaanaan haatii ishee kalee haaraa kan biraa akka argattuu yaadde, garuu yeroo gahaa hin arganne. Kanaaf qorannoo gaggeessuun, tiruu ishee irraa qaama hanga tokko arjoomuun, kalee arjooman argamu bakka buusuufiin akka danda’amu hubatte. Aliyaanaan akkas jette;’’ Gosa qaamaa namni tokko otoo lubbuun jiruu arjoomuun danda’amuun qoradhe. Tiruun kan baayyee eeraman keessa jira ,’’jette. Aliyaanaan sadarkaa himamsaatti yoo ta’e malee wal’aansa baratameen  garuu akka hin kenname hin beektu turte. Hospitaalotatti bilbiluun tiruu isheerra hanga tokko nama biraaf kennuun, eega isaammoo nama haadha isheef kalee arjoomu gaafataa turte. Hospitaalonni muraasni waan isheen gaafatte hubachuuf rakkachuu himte. Adeemsa keessa garuu ogeessa sirnaan ishee hubatu argatte. Joon Roobert  sarjinii Yuunvarsitii Kaalifoorniyaa, Saan Firaansiiskootti argamuti. ‘’Yaadan ani kaaseef narkatti hin busheessine’’ jetti. Aliyaanaan maatiin koo dhimma kanaaf balaa keessa akkan seenu hin barbaadani ture jetti. Deeggarsa hospitaalichaatiin obboloota durbaa lama arganne jette. Obboloettiin dubartoota obbolaa lamaanii keessaa tokko tiruu Aliyaanaa hanga tokko argatti, haatii Aliyaanaa immoo kalee obboleettii dubartoota lamaanii keessaa ishee tokko argatte. Aliyaanaan kana raawwachuu isheetti gaabbii akka hin qabne himteetti. ‘’Namoonni qaama arjoomuurraa kan baqataniif sababa sodaan dhimma kanaan walqabatu jiruufi,’’jette Aliyaanaan. ‘’Wal’aansa baqaqsanii yaaluu guddaa ture, waanti balaaf nama saaxiluus tureera, garuu kana hubatanii garee si degggaruu waliin adeemsa kana keessa darbuutu fayidaa qaba,’’ jette.	https://www.bbc.com/afaanoromoo/oduu-60174147
health	Koronaavaayiras: Biil Geetis talaalliin qabatanii irree keenya keessa waa awwaaluu fedhuu?	"Yaadonni shiraman ‘kana ta’uu malu’ [conspiracy theory] jedhan akka salphaatti hin laalamani. Warri dubbii kana foo’aa oolanis hojii dhabanii miti. Wanti hubachuu qabnu, waa’ee dubbii foo’uu yoo haasofnu waa’ee hawaasa bal’aa dubbachaa jiraachuu keenyadha. Warri dubbii foo’anis dhiibbaa guddaa waan uumaniif ergaan isaanii salphaatti addunyaa waliin-gauu danda’a. Fakkeenyaaf, gareen qorannoo Yuugoov jedhamu namoota 1,640 gaafachuun qorannoo taasiseen, Ameerikaanonni %28 ta’an biiliyeenarichi Biil Geetis, meeshaa diigitaalaa wayii talaallii sababa godhatee irree keenya keessa awwaaluu fedha jedhanii amanu. Yaadni kun warra Riippabliikaanota bira yoo ga’u, %44 ga’a. Kana deebisuuf Covid-19 akkamiin uumame isa jedhu ija warreen dubbii kana ibsaniin ilaaluun dansaadha. Warra dubbii foo’an kunneen biratti, vaayirasicha kan uume manguddoo kanadha jedhamee amanama. Kana mirkaneessuuf kan dhiyeessan ammoo, Biil Geetis osoo vaayirasiin kun hin dhufin dura waa’eesaa beeku ture kan jedhudha. Biiliyeenarri kun addunyaa to’achuun kaayyoosaa waan ta’eef vaayirasicha fide, san duuba talaallii uume. Talaallii sana keessas meeshaa ijaan hin mulanne dhoksee nukeessa awwaaluufi jedhanii yaadu. BBC’n wanti dhugaadhamoo jedhee Faawundeeshinii Biil Geetis yoo gaafatu ‘sun dhara’ deebii jedhu argate. Foo’aan dubbii kun Ameerikaa qofarratti hin xiyyeeffatu Dursaan Paartii Koministii Ruusiyaa ‘‘Warreen dhala namaa to’achuuf machaa’an kun maqaa talaalliitiin meeshaa nutti galchuu fedhu,’’ yoo jedhan dhaga’amee ture. Gorsaan Tiraamp duraanii Roojar Istoon ammoo, ‘‘namoonni tokko tokko koroonaavaayirasiif qoratamuu keenya baruuf wanti ta’e harka keenya keessa awwaalamuu qaba jechaa jiru,’ jechuun yaada kennanii turan. Ta’us garuu maqaa Biil Geetsi hin dhofne. Dubbiin Biil Geetsi kun jabaachaa kan dhufe yaada jaarsi kun Bitootessa darbe kennanitti aanseetu. ‘‘…Fuulduratti ragaan diijitaalaa vaayirasicha qabaachuufi dhiisuu keenya himu jiraachuu mala…’’ Dubbii isaanii gidduutti kan jedhanidha. ‘‘Ragaan diijitaalaa kunis eenyu akka qoratame, eenyu vaayirasicha akka qabu, eenyummoo talaallii akka fudhate sirriitti mul’isa,’’ jechuun kan ibsan. Kanatti aansee barreeffamni tokko maxxane. Mata-dureen barreeffamichaas, ‘Biil Geetis vaayirasicha qoluuf meemoorii diijitaalaa ijaan hin mul’anne awwaaluu fedhu’ kan jedhu ture. Barreeffamichis ka’umsa gabaasichaa kan godhate qorannoo Faawundeeshinii Biil Geetisiin geggeeffame tokkodha. Qorannoon sun kan dubbatu waa’ee kuus-ragaa namoota talaallii fudhatanii qopheessuudha. Lilmoon talaalliin itti kennamu halluu waan qabuuf warreen fudhataniifi hin fudhanne adda baasuuf hin rakkisu jedhee amana. Teeknooloojiin qorannoo kana keessatti ibsame garuu waan irree keessa awwaalamu kan jedhu hin qabu. Manneen dhugaatiifi ragadaa yookaan feesiivaalota irratti namoonni kaffaluu isaanii mirkaneessuuf qalama barruu duuba harkaarratti kaa’amuun wal-sima. Yookaan tumaa harkarraa fakkaata jechuu dandeenya. Miseensi garee qorannichaa Aanaa Jaakileeniik akka jettutti kun ammallee yaada qofaa yoo ta’u, tasuma namoota hordofuuf kan kaayyeffate miti jetti. Biil Geetis nu to’achuuf yaalaa jiruu? Manguddoon abbaa qabeenyaa Maayikiroosooftiifi tola-oolaan kun warra dubbii foo’uuf mijatanii jiru. Ingiliiz keessatti hordoftoota hedduu kan qabu fuulli Tiwiitaraa tokko, ‘‘Biil Geetis namoonni 700,000 ta’an vaayirasii kanaan akka dua’an mirkaneessanii’’ jechuun barreessee ture. Erga akkas jedhee boodas barreeffama kana viidiyoo nama Aleeksi Joonsi jedhamu irraa argate waliin walitti fidee kaa’e. Ergaa kana namoonni 45,000 ta’an qooddatanii jiru. Namoonni kan hin hubanne garuu Biil Geetis akkas akka hin jennedha. Viidiyoo sanarratti jaarsi kan dubbatan, talaalliin yeroofi qorannoo hedduu waan barbaaduuf suni taasifamuu baannaan miidhaan cinaasaa hamaa akka ta’u ture. Keessumaa jaarrolii irratti. Kana ibsuufis lakkoofsa yaad-rimee kaa’an. ""Fakkeenyaaf, manguddoota 10 keessaa tokkorratti talaalliin kun miidhaa cinaa yoo fide, Ameerikaatti namoonni 700,000 du’an jechuudha’’ kan jedhu ture. Akka dubbi footonni jedhanitti namoonni 700,000 nidhumu hin jenne Biil Geetis. Sana milkeessuufis hojjachaa akka jiran ragaan tokko hin jiru. Kan nama dhibu Biil Geetisiin ilaalchisuun dubbiin foo’amu kun dhiibbaan inni geessisaa jiru kan mul’atu mana maree bakka bu’oota ummataa Xaaliyaan bira ga’uu isaatiini. Miseensi Deentiroo Laa Nootiiviyaa jedhaman tokko ‘maaliif jaarsa kana mana murtii idil-addunyaatti hi himannu’ jedhanii turan. Biil Geetisiin alatti yaadonni talaallii iaalchisuun ka’an kami? Xaaliyaanitti sochiiwwan talaallii morman jabaatanii jiru. Viidiyoon namoota miiliyoona tokkoon ilaalameera jedhamu beekkamtii argateera. Viidiyichi kan odeessu vaayirasichi ta’e jedhamee kan uumame ta’uudha. Viidiyicharratti ibsa kan kennu qorataa Xaaliyaan Isteefaanoo Moontaanaarii jedhamudha. Qoricha uumuurratti diigrii qaba. Akka inni jedhutti, vaayirasichi kan uumame ilmi namaa dirqamaan talaallii akka fudhatuuf yaadameetu. Sana duubas Biil Geetis jiru jedha. ""Weerarri kun akka itti fufu taasifama, kunis kan taasifamu talaallii akka fudhannuuf sodaachisuuf. Achiis sooreyyiin daran sooromu,’’ jechuun amansiisuuf yaala. Eeshiyaattis warreen dubbii kana foo’an baay’ataniiru. Indiyaan ammoo, biyya hamiin akkasii itti baay’atudha. Talaallii biyyoota Lixaa irraa dhufu fudhachuu dhiisuuf sochiiwwan eegalamaniiru. Biyyi isaanii fincaan sa’aarraa talaallii argachuu akka dandeessu amanu. Duulli Feesbuukiirratti fudhatama guddaa argate tokko fincaan loonii waliin wal-qabata. Odeessa kana miiliyoonotatu qooddachaa jira. Dubbichi oduu gaazexaa ‘Ahimadaabaad Miirar’ jedhamurraa kan ka’edha. Gaazexaan kun Indiyaatti loowwan kabaja guddaa qaban irraa qorichii argamuu mala odeessa jedhu qabatee ba’ee ture. Talaalliin kunis kan hojjatamu, fincaan, dhadhaafi dhoqqee looniirraa akka ta’edha kan himu. Gabaasa kana durallee lammiileen Indiyaa hedduun fincaan loonii dhuguu eegalanii turan. Ammas ittuma jiru. Biyyattiitti sa’aaf kabaja guddaatu kennama. Saani qulqulluudha. Kan nama ajaa’ibu fudhatama guddaa yaadni argate kun bifa isaa jijjiiraa demuu isaati. Dubbichi gaazexaa sanarraa fudhatamus, Ahimadaabaad Miirar qorichi fincaan irraa ni hojjetama hin jenne. Gaazexichi ogeessa fayyaa dubbisuun kan maxxanse, ‘fincaan saawwaa qabiyyee talaallii Covid-19’f oolu qabaachuu mala’ gabaasa jedhu ture. Warri dubbii foo’uu irratti argaman garuu, dhimmicha sanarraa fageessaniiru. I/G giddu-gala qorannoo fayyaa Indiyaa kan ta’an Dr. Raajiinii Kaanti, dhuguma fincaan yookaan dhoqqeen sa’aa koroonavaayirasii nifayyisaa jechuun BBCn gaafatee ture. Isaanis, ""Ragaafi qorannoon kana mirkaneessu jiraachuusaa hin beeku’’ jedhaniiru. Kutaan Ministeera Qonnaa Indiyaa jalatti dhaabbate tokko garuu, ammaaf talaalliin koroonaavaayirasiif argamuu baatus, fincaan, dhoqqeefi dhadhaa sa’aa walitti makuun qoricha hojjachuuf ni yaalama jedhee ture."	https://www.bbc.com/afaanoromoo/oduu-52906634
health	‘’Talaalliin Covid-19 argamuus, namoonni miliyoona lama du’uu malu’’	Dhaabbanni Fayyaa Addunyaa talaalliin Covi-19 otoo hin rabsamiin dura namoonni miliyoona lamatti dhiyaatan dhibichaan du’uu malu jedhe. Dhaabbatichatti hogganaa gartuu yeroo muddamaa Dr Maayik Rayaan akka ibsanitti, hawaasni adduunyaa yoo waliif hin tumsine, lakkoofsi namoota du’aani dabaluu malaa jedhaniiru. Weerarichi babal’achuu erga jalqabee kaase namoonni miliyoona tokkotti dhiyaatan du’aaniiru, miliyoona 32 kanneen ta’animmoo  vaayirasichaan qabamaniiru. Biyyoota muraasatti weerarri vaayirasichaa hammaachaa jiraatus  Ameerikaa, Indiyaa fi Biraazil keessatti namoonni miliyoona15  vaayirasichaan dhukkubsataniiru. Biyyoota Awurooppaatti immoo, sochii namootaa ugguruuf karoorfameera. Awurooppatti lakkoofsi namoota vaayirasichaan qabamanii dabalaa dhufuun yaaddeessa akka ta’e Dr Maayik dubbataniiru. Sochii namoota ugguruun dura garuu qorannoo  cimsuudhaan, namoota dhibichaan qabaman wajjin tuttuqaa qaban addatti fo’uun  tamsa’ina vaayirasichaa ittisuutu filatamaa jedhan. Waa’ee lakkoofsa namoota du’anii maaltu jedhame? Talaallliin dhibichaa otoo hin rabsamiin dura namoonni miliyoona lama du’uu maluu jedhan. Wal’aansi dhukkubsattootaaf kennamu foyyaa’uudhaan lakkoofsi namoota du’aanii hir’achuus kaasanii, talaalliin bu’a qabeessummaan isaa mirkanaa’e argamuus namoonni du’an miliyoona lama caalan du’uu malu jedhan. Mootummoonni itti gaafatamummaa qabu bahuun lubbuu namoota  du’aarraa baraaruu akka qabanillee akeekkachiisan. Biyyoonni baay’een ofeggannoo barbaaachisaa gochuurratti argaman keessaa Ispeen Maadiriiditti sochii namoota gartokkeen daangeessuu  karoorfamee ture, garuu mormiin mudate jennaan otoo hojiitti hin hiikamiin hafeera. Faraansaaayittis hojjattootni manneen dhugaatii fi restooraantii  iddoon hojiisaanii akka hin cufamne morman, UK’n garuu tarkaanfiwwan ofeeggannoo haaraa fudhatte. Israa’el hojiiwwan daldalaa fi  balalii xiyyaararratti dambii haaraa  baafatte. Biyyi weerarri dhibichaa hunda caala hammaate Ameerikaan garuu  dhaabbilee daldalaarratti uggura buufte kaafte. Ogeessii dhibeewwan daddarboo Ameeerikaa Dr Antoonii Faawuchii  garuu biyyattiin ammayyuu weerara marsaa jalqabaa keessaayyuu hin baane jedhanii ibsan.	https://www.bbc.com/afaanoromoo/oduu-54307448
health	Koronaavaayirasii: Gaazexessaan beekamaa Zimbaabuwee umrii 30'n koronaavayirasiin du'e	Gaazexessaan beekamaa Zimbaabuwee Zororoo Makaambaa jedhamu umrii isaa 30'tti dhukkuba koronaavayirasiin qabamee lubbuun isaa dabarte. Duuni isaa kuni naasuu guddaa dargaggoonnis dhukkuba addunyaa yaaddesse kanaan du'uu akka danda'an kan agarsiisuu akka ta'e fudhatameera. Torban darbe Daarektarri Olaanaa Dhaabbata Fayyaa Addunyaa dargaggoonni of dagachuu hin qaban jechuun akeekkachiisanii turan. Zorooroo Makambaan baatii darbe gara Ameerikaa kan imale yoo ta'u dhukkubichi achitti isa qabu akka hin oolle gabaasaaleen agarsiisu. Televijinii irratti sagantaalee dhiheessun biyya isaa keessatti kan beekamu Makaambaan jalqaba ji'a kana keessatti biyyatti erga deebi'e as mallattoon dhukkubichaa irratti mul'atee ture. Sambata darbe qorannoo taasiseen koronaavaayirasiin kan irratti argame yoo ta'u guyyaa kaleessaa du'u isaa Ministeerri Fayyaa biyyattii ifa taasisaniiru. Ministeerri Fayyaa ibsa baasen Makaambaan Kamisa darbe mallattoo dhukkubichaa agarsiisnaan hospitaala magaalaa Haraaree akka seenu taasifame. Qorannoo gaafa Sambataan nama lammataa dhukkubichi irratti argame ta'us guyyaa lama caalaa lubbuun hin turre. Nami jalqabaa biyyattiitti dhukkubichaan qabame garuu bayyanachaa akka jiru gabaafameera. Makaambaan bakka itti tursiifamu yeroo seenus baay'ee dhukkubsachuu isaa bakkicharraa gaazexeesstuun BBC Shaangaayi Niyokaa gabaasteetti. Makaambaan nama maqaa guddaa qabu yoo ta'u maatiin isaa dureessotadha. Nama jalqabaa Zimbaabuwee keessa dhukkuba kanaan du'edhas. Ministeerri Odeeffannoo Zimbaabuwee Monikaa Mutsvaanguwaa du'uu isaa yeroo dhagahaan ''baay'ee rifachuu'' isaanii ibsaniiru. Lakkoofsi namoota dhukkuba kanaan Zimbabauwee keessatti qabamanii xiqqoo ta'us ga'umsa biyyattiin dhukkubicha to'achuu qabdu garuu duruu gaaffii keessa jira. Yeroo dhuma kaanuu Zimbaabuwee keessa hanqinni qorichi mataa, wanti harkatti aguuggataniifi maaskii ni jira. Yaaddoo dhukkuba kanaan garuu biyyattiin namoonni baay'atanii akka walitti hin qabamne dhorkiteetti. Manneen amantaa qullaa yeroo ta'an supparmaarkeetiiwwan baay'inni namoota gabaa dhufani akka xiqqaatu gochaa jiru. Dhukkubni koronaavaayirasii jalqaba biyya Chaayinaatti erga mul'ate as biyyoota Afrikaa hedduu waliin gaheera.	https://www.bbc.com/afaanoromoo/oduu-52015044
health	Koronaavaayirasii: Arjantiinaan miidhaa Covid dandamachuuf dureessota 12,000 irra gibira keesse	Arjantiinaan dureessota biyya isheerra gibira addaa keesse. Galiin gibira kana irraa argamuus meeshaalee wallaansa fayyaafi kanneen sababii koronaavaayirasitiin miidhaman deeggaruuf oola jedhameera. Miseensonni mana maree biyyattis 'gibira miliiyenarootaa' kan yeroo tokkichaan kanfalamu kanas deeggarsa sagalee 42/26'n raggaasisaniiru. Haaluma kanaanis soreessonni qabeenyaa hanga doolaara biiliyoona 2.5'tti tilmaamamu qaban gibira kana kanfalu qabu. Biyyattii keessattis namoonni qabeenya hanga kanaa qaban kuma 12 ta'u jedhameera. Arjantiinaan biyyoota addunyaa koronaavaayirasiin garmalee miidhaman keessaa tokko dha. Ragaa hanga ammaa jiruun lammiileen ishee miliyoona 1.5 vaayirasichaan kan qabaman yoo ta'u, kuma 40 kan ta'an ammoo lubbuusaanii dhabaniiru. Biyyi ummanni ishee waliigalaa miliyoona 45 qofaa taate Arjantiinaan, baay'ina lakkoofsa namoota vaayirasichaan qabamaniin addunyaarraa sadarkaa shanaffaa irratti argamti. Kunis haala baay'ina ummata ishee waliin wal bira yoo qabamu, biyya xiqqoo namoonni miliyoonaan lakkaa'aman vaayirasichaan qabaman taatee jirti. Uggurawwan facaatii vaayirasichaa to'achuuf biyyattiin keessee turte dhiibbaa olaanaa taasisuu himama. Biyya hojii dhabdummaan keessatti baayyateefi hedduun hiyyuummaa keessa itti jiraataniitti uggurri kaa'amee caalaa haalicha harbesseera. Arjantiinaan bara 2018 irraa kaasee kufaatii diinagdee keessatti argamti. Kanneen seera gibira kana raggaasisan keessaa tokko akka jedheetti seerichi namoota gibira kanfalan keessaa kan 0.8 0% ta'an qofaa ilaalatta. Abbootiin qabeenyaa biyya keessa jiraatan %3.5, kanneen biyya biraa jiraatan ammoo %5.25 akka kanfalaniif murteen kan darbe. Maallaqa gibiraan walitti qabamu keessaas kan harka 20 ta'u bittaa meeshaalee wal'aansaaf, harki 20 daldaltoota daldala xixiqqaatiif, harki 20 kanfaltii manneen barnootaa ijoolleef, harki 15 ammoo misooma hawaasuummaaf yoo ta'u, kan hafe dhibbantaa 25 ammoo hojiiwwan boba'aa uumamaatiif akka ooluu AFP'n gabaaseera. Pirezidantiin biyyatti Albertoo Farnaandeez maallaqa biyyatti pesoom biiliyoona 300 walitti qabuuf karoorafataniiru. Haa ta'u malee, gareen paartii mormiitootaa gama isaanitiin kun gibira yeroo tokkichaa ta'u waan hindandeenyeef, invastaroota biyya alaa sodaarra buusuu danda'a jechuun qeequ.	https://www.bbc.com/afaanoromoo/oduu-55190123
health	Koronaavaayiras: Weerara Covid-19 ofirraa qolachuuf qophiin Itoophiyaa hanga ammaa akkami?	Itoophiyaatti namni Covid-19’n qabame kan jalqabaa erga qorannoon mirkanaahee ji’a lamaafi torban sadii ta’eera. Hanga ammaatti namootni vaayirsichaan qabamuun mirkanaa'e 1344, kan du'an 14 kan bayyanatan ammoo 231. Ji’ootni lamaan jalqabaa Itoophiyaa keessatti tamsa’inni vaayirasichaa laafaa ta’uus, ji’a Caamsaa keessa qorannoowwan gaggeefamaniin vaayirasichi saffisa guddan tamsa’aa akka jiru hubatameera. Namoota magaalaa Finfinnee keessatti vaayirasiin kun irratti argamuun mirkanaawe 900 ol keessaa harki irra caalaan seenaa imalaa kan hin qabneefi nama vaayirasichaan qabamuun isaanii beekame waliin tuttuqqan qaban kan adda hin baane ta’uunis ibsameera. Naannooleen Itoophiyaa sagalaiifi bulchiinsota magaalaa lama keessattis dhibeen kun tamsa’uun beekameera. Ofii hanga ammaatti Itoophiyaa keessatti hojiileen to’annoo hojjetaman akkami? Weerarri kun sadarkaa addunyaatti miidhaa qaqqabsiisaa jiru hawaasa magaalaa fi Baadiyaa hubachiisuuf ji’oota lamaan darban kutaalee hawaasaa fi qaamolee mootummaan hojiin hubannoo uumuu hojjetameera. Hojii kanaan dabalataan ammoo sochii idilee hir’isuuf imala magaaloota gidduutti taasifamu daangessuun hanga namoota geejiba uummataa konkolaataa tokko keessatti imalanii daangessus murtaa’ee ture. Namni walirraa siiqee akka adeemuufi taa’us ogeeyyiin gorsaa jiru. Namni manaa bahee yeroo socho’u Maaskii (haguugaa afaaniifi funyaanii) fayya akka kaawwatus dirqamni kaahameera. Gama Qorannoon Itoophiyaatti jalqaba yeroo vaayirasichi galuun mirkanaahu, biyyattiin laabraatoorii vaayirasii kana adda baasuu waan hin qabneef saamuda shakkamtootaa gara Afrikaa Kibbaatti erguun bu’aa isaa eeguun irra ture. Boodas yeroo gabaabaa keessatti Inistitiyuutii Fayyaa Hawaasaa Itoophiyaa keessatti yeroo duraaf qorannoo gaggeessuun eegale. Deeggarsa dhaabbilee garaagaraafi biyyoota biroorraa argameen amma Finfinneen alatti naannoleen hundi dandeetti qorannoo gaggeessuu akka qabaatan hojii hojjetameen ammaa gidduugaloonni qorannoo taasisan 46 gahaniiru. Guyyaa lama dura ibsa Ministirri Fayyaa Dr. Liyaa Taadessee kennaniin lakkofsi gidduugalawwan kanaa 29 gahee kan ture yoo ta’u meeshaaleen qorannoo jiran ammo 33 turan. Gidduugaloonni kunniin yeroo dandeettii guutuun hojii eegalan saamuda 7,500 guyyaatti qorachuu akka danda’anillee himanii turan. Ibsa Kibxata Tajaajila oduu Itoophiyaaf kennaniin ammoo lakkoofsi gidduugalootaa 46 gahuu malee guyyatti hangi namoota qoratamuu danda’anii hin ibsamne. Gama kanaan fooyya’inni jiraatus haala tamsa’ani vaayirasichaa amma jiru waliin dandeettiin qorachuu akkaan guddachuu akka qabu ogeeyyiin ni dubbatu. Gidduu gala yaalaa Erga vaayirasichi Itoophiyaa galuun beekamee giduugalawwan tursiisa fi yaala dhukkubsattootaa hedduun qophaa’aa turan. Manneen fi galmoota abbootii qabeenyaan mootummaaf kennamaa turaniin alatti galmi waltajjiiwwan gosa adda adda keessummeessuun beekamu Galmi Barkumees qophii barbaachisu xumuree dhukkubsattoota simachuu akka eegalee Tajaajilli oduu Itoophiyaa har’a gabaaseera. Daayireektarri gidduugala yaala kanaa Dr. Ismaa’eel Shamsaddiin gidduugalichi dhukkubsattoota yaala addaa(ICU) 40 fi kanneen biro 1,000 ol yaaluu akka danda’u himaniiru. Laabratoorii, mana qorichaa fi watootni barbaachisoon hunduu gidduugala yaalaa kanaaf qophaa’aniiru. Amma dhukkubsattootni Covid-19 kan yaalamaa jiran Hospitaala Eekkaa Kotobeetti. Naannolee keessattis bakki yaalaa hospitaalota keessatti qophaa’anii akka jiran gabaafamaa ture. Meeshaalee yaalaafi to’aannoo Dhibeen kun sirna hargansuu namaa miidhuun du’aaf kan saaxilu ta’uu isaatiin meeshaan hargansuu namaa deeggaru Veentiletar yeroo kamiyyuu caala addunyaarratti barbaadamaa ta’eera. Itoophiyaatti yeroo dhibeen kun argamuun jalqaba gabaafamu meeshaan kun akka biyyatti 22 qofa akka ture Dr. Liyaan himaniiru. Suphaa, Arjoomaa fi bittaadhaan amma lakkoofsi meeshaa kana guutuu biyyatti  221 gahuus ibsaniiru. Raabsi silindaroota Oksijiinii 3,600 raawwachiisu himan. Weerarri kun Itoophiyaa lixuu dura Maaskiiwwan miiliyoona 4 akka biyyatti turanitti dabaluun hanga ammaatti maaskiin miiliyoona torba raabsamuu Dr. Liyaan himaniiru. Ji’oota afur dhifan keessattis dhaabbilee fayyaaf qofa maaskiin miiliyoona 130 akka barbaachisuus dubbataniiru. Hanqinni meeshaalee fayyaa hakiimotaa sadarkaa addunyaattis rakkoo ta’e, Itoophiyaa keessatti rakkoon kun guddaa ta’uufi balaaf kan isaan saaxilu ta’uu ogeeyyiin fayyaa komachaa jiru. Dr. Liyaan hanqina kana furuuf hojjetamaa akka jru dubbataniiru.	https://www.bbc.com/afaanoromoo/oduu-52896750
health	Koroonaavaayiras: Niiw Yoork namoota koroonaavayirasiin irratti argameen biyyoota hunda caalte	Ragaan reefu bahan akka agarsiisanitti Ameerikaatti kutaan biyyaa Niw Yoork biyyoota kamiyyuu caalaa namoota koroonaavaayirasiin qabaman hedduu qabaachuun dursummaa fudhatte. Kamisa kaleessaa namoonni haaraa qabaman 10,000’n dabalamuun waliigalatti namootni qabaman gara 159,937 guddachuun biyyoota akka Ispeen (153,000) fi Xaaliyaanii (143,000) dursite. Ta’us, lakkoofsa namoota vaayirasichaan du’anii biyyoota lamaanu gadi ta’e galmeessifte. Vaayirasichi kan jalqaba keessatti argame Chaayinaatti namoota vaayirasichaan qabaman 82,000 turan. Guutummaa Ameerikaatti namoonni vaayirasichaan qabaman 462,000 yoo ta’an, lakkoofsi namoota du’anii 16,500 tti dhiyaaatera. Addunyaarratti lakkoofsi namoota vaayirasii kanaan qabamaniis saffisaan dabalaa bula. Ammaa addunyaarratti namoonni mil 1.6 koronaavaayirasiin qabamuun, namoonni 95,000 ta’an vaayirasichaan du’an. Niwuyorkitti  namoonni 7,000 koroonaavaayirasii du’an. Biyyoota weerarri  kun gaaga’ama lubbuu qaqqabsiise Ispeenitti namoota 15,500 tu lubbuu dhabe, Xaaliyaanittimmoo lubbuu namoota 18,000  galaafate. Chaayinaan lubbuu namoota 3,300 vaayirasii kanaan dhabuu ibsitus, lakkoofsi namoota du’anii dachaa kanaa guuta jedhameera. Odola Hart jedhamutti waggoota 150 darbaniif iddoo namoonni jumlaan itti awwalaman, namoota firaafi aantii of biraa hin qabnetu achitti awwaalama. Weerara dhibee kanaatiin walqabatee iddoo namoonni jumlaan itti awwaalaman kanatti boolli awwaalchaa guddaan wayita qotamutu xiyyaara rimootiin to’atamtuun  suuraan kaafame. Dur torbanitti yeroo tokko sirni awwaalchaa iddoo kanatti gaggeefama ture. Amma  gara guyyoota shanitti guddateera jedhame. Namoonni sababii weerara dhibee kanaan du’an dabaluu wajjin wal qabate akka ta’etu ibsame. Iddoo sirni awwaalcha itti raawwatamu kana duraan hidhamtoota odola Rikers  jedhamurraa achii geeffamanitu hojjata ture, amma hojiin itti heddummannaan kontiraaktara biraaf dabarfame. Roobii darbe qofayyuu Niwuyoorkitti namoota 799  du’uutu ibsame. Guyyoota sadan darban keessatti lakkoofsa namoota du’anii gudda ta’ee galmaa’e.	https://www.bbc.com/afaanoromoo/oduu-52241341
health	"Koronaavaayiras: ""Sodaafi shakkii uummamef dhiifama gaafanna,"" Obbo Awwaluu Abdii"	"Yeroo dhibeen koronaavaayirasii addunyaa muddama keessa galche babal'atetti walgahiiwwan taa'amaniin 'sodaafi shakkii' hawaasa keessa uumameen Paartiin Badhaadhinaa dhiifama gaafate. Tibbana tatamsa'ina dhukkuba kanaa bu'uura godhachuun baay'atanii walitti qabamuun dhorkamus miseensonni Paartii Badhaadhinaa garuu bakkeewwan gara garaatti walgahii taa'a akka jiran gabaasaaleen ni mul'isu. Leenjin hooggansa sadarkaa gadi aanaa Paartii Badhaadhinaa tibba kana kutaalee biyyattii garaagaraatti adeemsifamaa jiru dhibee Koronaavaayirasiin walqabatee kutaalee hawaasafi ogeeyyii fayyaa biratti sodaafi yaaddoo uumera. Maddi sodaafi yaaddoo kanaa immoo 'namootni lakkoofsaan hedduu ta'an iddoo tokkotti walitti qabamuun leenji'aa jiru. Kun immoo tattamsa'ina dhibee Koronaavaayirasiif haala mijataa uuma' kan jedhudha. Magaala Holotaatti tumsa ittisa dhibee Koronaavaayirasiif taasifamu qindeessaa kan jiran Obbo Balaay Kumsaa namootni gandoota Aanaa Walmaraa irraa walitti dhufaniifi dhibbaan lakka'aman galma tokko keessatti walitti qabamuusaani himan. ""Walgahichumti akka adeemsifamu nutti hin himamne"" kan jedhan Obbo Balaay sodaa qaban hooggansa magaalichaa fi Biiroo Eegumsa Fayyaa Oromiyaatti gabaasanis tarkaanfin fudhatame akka hin jirre himan. Godina Harargeetti jiraataan Aanaa Dadar maqaan isaanii akka eeramu hin barbaadnes baay'atanii walitti qabamuun miseensota dhaabichaa yaaddoo itti uumuu BBC'tti himan. Dubbi himaa Paartii Badhaadhinaa kan ta'an Obbo Awwaluu Abdii leenjichi jijjiirama biyyattii keessa jiru ilaalchisuun sadarkaa irra jiru fi rakkoolee mudatan akkasumas furmaata isaanii irratti xiyyeeffatamee adeemsifamaa akka jiru BBCti himan. Leenjichi ""leenjii dandeettii raawwachiisummaa hooggansaa bifa idileetin waggaa waggaan kennamudha"" kan jedhan Obbo Awwaluu Abdi ""walgahiin kun karaa baay'ina qabun akka hin gaggeeffamne dhorkineerra. Walgahiin xixiqqaas sadarkaa istaandaardii taa'en namni meetira tokko hanga lamaa walirraa fagaatee akka taa'u kallattin bu'ee hojjetamaa jira"" jechuun dubbatan. Haa ta'u malee, iddoowwan tokko tokkotti rakkoon mudatee tarkaanfiin fudhatamuu fi akka sirreeffamu taasisuu isaa himan. Dabalataan, gaggeesitootni leenjii fudhachaa jiran kun gara hawaasaatti deebi'uun tumsa ittisa dhibee kanaaf taasifamu irratti akka gumaachanif Ministeera Fayyaa fi ogeeyyii fayyaa walin ta'un leenjichi kennamaa akka jiru himan. Haa ta'u malee, ogeeyyiin fayyaa BBCn haasofsiise heddumina namootaa irraa ka'un hubannoo kennufillee rakkaneerra jedhan. Ogeessi fayyaa magaala Holotaa Obbo Balaay Kumsaa dhimma hubannoo Koronaavaayirasii leenjitootaaf kennamu yeroo himan ""ummata hagas mara baayy'atu keessa hin dhufnu jennee deebisne"" jedhan. Iddoowwan rakkoon itti mul'atu hawaasni gabaasa yoo godheef dhaabni isaanii tarkaanfii fudhachuf qophii akka ta'e  ta'e kan himan Dubbi Himaan Paartii Badhaadhinaa Obbo Awwaluu Abdi ""vaayirasichi akka hin babal'anne paartiin keenya xiyyeeffannoon hojjechaa jira. ''Haa ta'u malee, namootni tokko tokko ajandaa siyaasaa gochuuf hojjetaa jiru. Sodaa fi shakkii uumamef garuu dhiifama gaafanna"" jedhan. Sababa dhukkuba kanaan magaalaaleen addunyaa onaa jiru. Namoonnis manaa akka hin baane taasifamaa jira. Biyyoota Afrikaa keessaas Ruwaandaafi Afrikaan Kibbaa balbala biyyaa cufachuuf ajaja dabarsaniiru. Itoophiyaan daangaa cufu, manneen barnootaa cufuu, hojjeettoonni mootummaa manaa akka hojjetan taasisuu dabalatee murteewwan garaa garaa dabarsiteetti. Akka Ministeerri Fayyaa Itoophiyaa kaleessa ibsetti Itoophiyaa keessatti namoonni 12 dhukkuba kanaan qabamaniiru. Akka addunyaatti immoo 420,000 ol kan ta'an dhukkuba sadarkaa weeraraatti guddateen kan qabaman yoo ta'u 19,000'tti kan siqan ammoo lubbuu dhabaniiru."	https://www.bbc.com/afaanoromoo/oduu-52030646
health	Talaalliin Koroonaavaayirasii %95 namarraa ittisu argame	Talaallii haaraan koroonaavaayirasii argame vaayirasicha 95% nama irraa ittisuu danda'a jedha odeeffannoon jalqabaa kaampaanii Modernaa jedhamu irraa argame. Dawaan kaampaaniin Modernaa argate talaallii weeraricha balleessuuf gargaaru jedhaman keessatti eerame. Bu'aan kun yeroo kan Pfizer argametti waan jajjabeessaadha jedhame. Kaampaanotni lamaan talaallii qopheessan karaa kalaqaa fi yaalii jaabaa taheeni. Kaampaaniin Modernaa'' guyyaa guddaadha'' jedhee dawaan argatan akka raggaasifamuuf gaafatanii torbanoota dhufan keessatti talaallicha fayyadamuuf karoorsuu himan. Haa tahu malee odeeffannoon kun kan jalqabaa waan taheef gaaffiiwan murteessoon hin deebine jiru. Miidhaan geesisuu malu waan gabaafame hin jiru. Garuu Parasetamool dabalatee kan 100% tahe hin jiru. Namoota gariin irratti dadhabbii yeroo gabaabduu, mata bowuu fi dhukkubbiin erga talaallichi kennamee mul'ateera. Kunneen ammoo waanuma talaalliin yoo kennamu hojjechuu isaa fi madinummaa dabaluu isaa agarsiisu waan taheef waanumaa eegamaudha jedhanPirofeser Piiter Oppinshoo, Impeeriyaal Kolleejji irraa. Talaalliin kampaanii Modernaa amma argame kan Pfizer irraa kan adda tahu kuusuuf salphaa tahuu isaati. Lamaan isaanii yaalii irra kan jiran yoo tahu lakkoofsi isaan ittisuuf qaban kun jijjiiramuus mala. Kan Modernaa ji'oota jaha tahaniif tempireechera -20C keesstti kuusamuu danda'a. Kana jechuun sadarkaa qorrisuuftuu mana keessatti fayyadamnu keessatti tursiifamuu danda'a jechuudha. Kan Pfizer tempireechera negatiiva 75 keessatti kuufama. Garuu guyyaa shaniif qorrisiiftuu keessa taa'uu danda'a. Talaallii Raashiyaan ifoomsite Ispuutinik V jedhamus 92% vaayirasicha ittisuu danda'a jedhame. Biyyootni gurguddoon adunyaa weeraricha dhaabsisuuf kan gargaaru talaallii barbaacha irra turan gariin milkaa'aa jiraachuu himaa jiru. Adunyaa irraa namootni miliyoona 54 ol tahan vaayirasichaan qabamaniiru.	https://www.bbc.com/afaanoromoo/oduu-54963467
health	'Haatikoo HIV akkan qabu osoo natti hin himin duute'	Maatiin tokko tokko Keenyaa keessatti iccitii isaanii osoo hin dubbatin du'u. Kunimmoo, waan ijoolleen isaanii dhagahuu qaban fa'i. Biriyaan Omondiin HIV waliin kan dhalate yoo ta'u waggaa 10 irraa eegale qoricha hamma guddina vaayirasichaa dhorku  'anti-retroviral (ARV)' jedhamu liqimsaa jira. Haa ta'u malee, yeroo umuriin isaa 14 taheefi harmeen isaa du'ani ture qoricha maalii akka liqimsaa ture kan bare. Yeroo ammaa umuriin isaa 22 dha. Garee mana amantaa tokko waliin rogeessa HIV ta'un hojjetaa jiras. Yeroo ijoollee ture baay'ee akka dhukkubsataa ture yaadata. ''Yeroosi mana yaalaatti qoratame HIV akkan qabu baree qoricha fudhachuu eegale. Haa ta'u malee, harmeen kiyya maaliif qoricha akkan liqimsu natti himtee hin beektu.'' Harmeen isaa erga du'ani booda adaadoo isaanii waliin osoo jiraatuuti ollaafi hiryyoonni isaa quba itti qabu kan eegalan. Maatiin yeroo hundaa ijoolleen isaanii daa'imman HIV qaban waliin akka hin taphanne dhorku. Dargaggoofi ga'eessonni biyyoota Sahaaraa gadi keessa HIV'dhaan qabaman of beeksisani jireenya itti fufanis, kanneen dhukkuba kana waliin dhalatan garuu of dhoksu. Dhukkubsattoonni muraasni qoricha isaanii dhoksaan liqimsu. Omondiinis qorichoota isaa galgala galgala liqimsa. Winii Orendee, 27, yeroo umuriin ishee 12 ta'e ture HIV qabaachuu ishee kan barte. Yeroos guddaa rifatttee turte. Doktorichi harmeen ishee HIV'dhaan akka duute beeka. Kanaaf, qorannoo HIV isheef taasisu barbaada. Qorannoo booda garuu akka HIV qabdu barte. ''Umuriikoo sanatti, baay'ee yaadda'een ture. Saal qunnamtii raawwadhee hin beeku. Akkamitti HIV qabaadhe?'' jechuun of gaafatti. Kan rakkoo itti hammeesse immoo ijoollee warra isaanii keessaa quxisuunis ta'e kan vaayirasiin qabe isheedha. Kunis baay'ee akka ishee hube dubbatti. Hanga mana yaalaatti deddeebite yaalamtutti bu'aa qorannoo sana fudhachuun ishee dhibee ture. Gaafa tokko tokko barumsa irraa haftee yaalii akka taasistu Doktorri ishee daarektara mana barumsichaaf himee ture. Haa ta'u malee, barsiisonni barani boodarra manni barumsaa guutuu akka isheen vaayirasii HIV waliin jiraattu dhagahani. Sababa kanaanis, of ajjeesuuf yaaddees turte. Kanneen duula kana gaggeessan daa'imman waa'ee fayyaa isaani ijoollummaatti keessumaa umuriin isaanii 9 -11 gidduutti dhagahu akka qaban himu. Kanaan achi jireenya fuulduraa isaanii irratti rakkoo fida jedhu. Omondiin garuu harmeen isaa itti himu baattus itti hin gaddine. Sababni isaas anaaf jetteeti jedhee yaada. Hanga ilaalchi hawaasaa jijjiiramutti kanneen HIV waliin dhalatan sodaa keessa jiraatu jedha.	https://www.bbc.com/afaanoromoo/oduu-48850744
health	Covid-19: Talaalliin Covid-19 %90 ol nama irraa ittisuu danda'a jedhame argame	Talaalliin koronaavaayirasii namoota vaayirasiin akka hin qabamne irraa ittisuun isaa 90% ol milkaa’uu, yaaliin jalqabaa jalqabaa gaggeeffame mul’ise. Kaampanoonni qoricha kana hojjatan Pfizer fi BioNTech jedhaman ‘saayiinsii fi namoomaaf guyyaa guddaadha’ jedhaniiru. Talaallin kun namoota 43,500 irratti biyyoota jaha keessatti kan yaalame wayita ta’u, namarraan miidhaa qaqqabsiisurratti yaaddoon uume hin jiru. Kaampanoonni talaallin kun atattamaan eeyyama argatee xumura ji’a kanaatti tajaajilaaf akka oolu gaafataniiru. Wal’aansa sirnaan maddiitti, talaalliin tooftaa uggura sababa weerara vaayirasichaan addunyaa mudate keessaa bahuuf akka fayyadutti ilaalama. Talaalliin hedduun yaalii gara xumuraa irratti kan argaman wayita ta’u, sadarkaa 3ffaa- firiin yaalii isaanii itti baramurra jiru. Talaalliwwan kunneen guutummaatti yaaliitti kan hundaa’anii fi sirna madinummaa qaamaa leenjisuus of keessatti kan qabuudha. Yaaliwwaan duraan gaggeeffaman akka agarsiisanitti, talaalliin qaamni farreen alagaa akka oomishu fi seelota-T koronaavaayirasiin akka lolan leenjisa. Kanaaf dooziiwwan lama garaa garummaa torbanoota sadii keessatti nama tokkoof barbaachisu jedhameera. Talaallichi biyyoota Ameerikaa, Biraazil, Arjentinaa, Afrikaa Kibbaa fi Tarkiitti kan gaggeeffame yoo ta’u, talaallichi dooziin lammaffaan erga kennamee torban tokko booda dhibicha 90% namarra ittisa. Kaampaniin Pfizer xumura bara kanaatti dawaa talaallichaa kennamu doozii miliyoona 50 akka dhiyeessuu karoorsee fi xumura bara 2021tti immoo doozii biliyoona 1.3’n akka qaqqabsiisu amana. Ta’us, rakkoo akkaataa dhiyeessii irratti mudatu kan rakkisaa taasisu, qorichi kun iddoo qorriinsa negatiiva 80C qabu tti kuufamuu qabaata. Kana malees, madinummaan talaalli kanaarra argamu yeroo hagamiif akka turu gaaffiin kan kaasaa jiru yoo ta’u, namootaaf umriisaarratti hundaa’uun akkaataa bu’aa qabeessa ta’een kennamurratti kaampanoonni kunneen hin ibsine. Hojii gaggeessaan Pfizer Dr. Albertn Bohurla, muddama karaa fayyaa addunyaarratti uumame akka akka goolabuun danda’amuf, tarkaaanfii murteessaarra qaqqabneerra jedhan. Hundeessitoota kaampanii BioNTech kessaa tokko kan ta’an pirofesaar Ugur Sahiin ‘’firiin argame kan ‘bu’uura’ jedhan. Amma nageenyummaa isaarratti ragaan to’attootaarra hanga argamuttii duulli talaalli kana kennuu akka hin eegalamne ibsamera. UK’n talaallii kana doozii miliyoona 40 namoota miliyoona 20 talaaluuf fayyadu ajajjeetti. Ogeessi yuunvarsiitii Oksfoord pirofeesar Piitar Horbii jedhaman ‘’oduu kana yeroo dhagahu nan seeqe’’ jedhan. Jijjirama qabatamaa fiduun kana danda’amu otoo talaallliin kun hin eegalamiin, adeemsa dheeraa adeemamu qabutu jira jedhan ogeessi kun.	https://www.bbc.com/afaanoromoo/oduu-54877557
health	Koronaavaayiras: Mallattoowwan covid-19 maal fa'i? Attamiinan of eegaa?	Koronaavaayirasiin addunyaarratti biyyoota 177 keessa faca'uun badiinsa lubbuu namoota 40,000 olitiif sababa ta'eera. Dhukkubni kun maal? Attamiin tatamsa'aa? Namoota attamiitu caalaa saxilamoodhaa? Malli hunda caalu bishaaniifi saamunaadhaan dafanii dafanii harka dhiqachuudha. Koronaavaayirasiin kan dadarbuu yoo namni vaayirasichaan qabame qufa'u hancufa xixiqqoo qilleensa keessa faca'uutiin. Kunis karaa qilleensa hargannuun  ykn bakka irra bu'e wayita qabannuu gara qaamaa namaa galuun kulkula/infekshinii uuma. Kanaafuu wayita qufa'amuufi axxiffatamu maarrabii/sooftiitti fayyadamuun, harka hin dhiqamneen fuula ofii tuxxuquu dhaabuufi namoota vaayirasichaan qabamaniitti siquu dhaabuun tatamsa'ina dhukkubichaa xiqqeessuuf baayyee barbaachisaadha. Akka oggeessoonni fayyaa jedhaniitti maaskiin fuulaa ittisuuf gahaa miti. Koronaavaayirasiin somba huba. Mallattoon isaas qaama gubaan eegalee qufaa gogaa, booda gara harganuuf rakkachuutti geessuudha. Qufaan isaa haaraan hanga sa'aatii tokkoof ta'uu walitti fufiinsa kan qufaasisu ykn guyyaa tokko keessatti haala gegeeddaramu gosa sadii ykn isaan olii qabaachu mala. Namoota duraan qufaa ykn utaalloo qabanitti ammo caalaa cima. Jiddugalaanis vaayirasichaan faalamanii hanga mallattoon irratti mullatuutti guyyoota shan fudhachu mala. Saayintistoonni kana haa jedhan malee, namoonni kaan ammoo baayyee erga turanii booda mallattoon irratti mul'achu danda'a. Dhaabbanni Fayyaa Addunyaa ammoo yeroon vaayirasichi itti baramuu danda'u hanga guyyoota 14 fudhata jedha. UK'tti ispeshaalistiin gurraa, funyaaniifi qonqoo tokkoos dhukkubichi namoonni akka miira dhandhamaa dhaban taasisa jedha. Namoonni qoratamanii koronaavaayirasiin irratti argame hedduun miidiyaalee hawaasaa irratti akka miira dhandhama urgaafi mi'aa dhaban himu. Haa ta'u malee, ragaan hanga ammaatti jiru kan namoonni himan fi vaayirasicha sababii qufaa akka miira dhandhamaa dhaban taasiseera jedhuudha. Baayyinni lakkoofsa namoota koronaavaayirasiin du'anii gadaanaadha (dhibbeentaa 1-2) kan ta'u qofa. Namoonni vaayirasichaan qabaman kumaatamni wallaansa argatanii fayyanilleen muraasni du'u danda'u. Ragaan Dhaabbanni Fayyaa Addunnyaa dhukkubsattoota 56,000 irra walitti qabuun xiinxalee akka agarsiisuutti: Maanguddoonnifi namoonni rakkina fayyaa qaban (asimii, sukkaara, dhukkuba onnee fi dhiibbaa dhiigaa ) qaban caalaa baayyee dhukkubsachu danda'u. Ragaan Chaayinaarraa argame akka mul'isetti, dubartoota caalaa warra dhiiraatuu du'aaf saaxilama. Wallaansi dhukkuba kanaaf kennamus qaamni nama dhukkubsatuu akka haalaan hojjatu taasisuudha. Fakkeenyaaf akka afura baafataniif deeggarsa taasisuu, humna vaayirasicha ofirraa ittisuu qaama namaa jabeessuu jechuudha. Hojiin talaalli barbaachaa cimsee itti fufeera.	https://www.bbc.com/afaanoromoo/oduu-52116587
health	Koronaavaayirasi: Bulchiinsi Teeksaas sababa Covid-19'n hammaatef maaskii uffachuu dirqama goote	Ameerikaatti Bulchaan Teeksaas waan tatamsa'iin vaayirasichaa biyyattii keessatti garmalee dabalaa jiruuf jecha alatti maaskii kaawwachuu dirqama taasisaniiru. Qajeelfamni kunis kaawuntiiwwan namoonni Covid-19 qabaman 20 fi isaan olii keessatti argame keessatti hojiirra kan oolu yoo ta'u, Teeksaas keessatti ammo kaawuntiiwwan 254 argamu. Teeksaas keessatti guyyaa Roobii qoofaatti namoota 8,000 ta'aniitu Covid-19n qabame. Kunis kan torba lamaan darbanitiin wal bira yoo qabame ilaalamee 2,400 kan dabale jedhameera. Ameerikaa keessatti ammatti namoota miliyoona 2.7 ta'u vaayirasichaan qabamuun kan mirkanaa'e yoo ta'u, kuma 128 kan ta'an ammoo lubbusaanii dhabaniiru. Teeksaas bulchiinsoota Ameerikaa kanneen tarkaanfii uggura kaa'amee ture kaasuudhaaf dursa fudhatan keessa turte. Bulchaan Teeksaas maal jedhan? Bulchaan Teeksaas Gireej Abiiti maaskii fuulaa kaawwachuun deebiisnee dhaabbilee daldalaa saaquuf nu gargaara jedhaniiru. Bulchaan kunis ajaja walfakkaataa kanaan dura baasanii turan Ebla 30 akka xumuramu hayyamanii turan. Garuu amma vaayirasichi deebi'ee bulchiinsicha keessa waan babal'ataa jiruuf gara ajaja isaa kan duraatti deebi'uun manneen dhugaatii hundi akka cufamaniifi restoraantonnis humna xiqqaan akka hojjatan taasisaa jiru. Kanaan dura garuu bulchaan kun ummanni bulchiinsichaa guutuu maaskii akka uuffatuuf ajajuu didanii ture. Kana malees namoonni maaskii kaawwachuu didan doolaara 250 kan adabaman ta'uu himeera. ''Waanan ifa taasisuu barbaadu, seera nageenyaa kana cabsuudhaan namni kamiyyuu mana hidhaa hingeeffamu'' jedhaniiru bulchaan. Itti dabalaniis 'Covid-19 eessayyuu hindeemu. Caalaa itti cimaa deema malee'' jechuun hawaasa akkeekachiisaniiru. Kutaalee hospitaalotaa kan namoonni baayyee dhukkubbsatan keessatti wallaanaman gara guutuu gahaniiru kan jedhan bulchaan kun, ''Amma yeroo vaayirasichi garmalee itti babalataa jiru irratti waan argamnuuf, dogongora xiqqoolleen taasisuu hinqabaannu,'' jedhan. Ajaji kennamees kan waanuma namoonni 'ofii yaadanii raawwachu' danda'an kan dabalatuudha. Haa ta'u malee, ijoolleen umuriinsaanii waggaa 10 gadii seera kanaan hindiriqisiifaman.	https://www.bbc.com/afaanoromoo/oduu-53258389
health	Uggura Koroonaavaayiras: Dhalli namaa uumamaan dhibaawoodhaa?	Sababa weerara koronaavaayirasiin namuu qe'ee oola. Yeroo mana  keessa turrus wantoota dur yeroo bashannannu qofa raawwannu irra deddeebbiin raawwachuu malla. Wanti kuni guri salphaadhaa? Bulchaan kutaa biyyaa Kaaliforniyaa filmii gabaabduu namoonni miiliyoona sadii ol daawwatan gadhiisanii, miidiyaa hawaasummaarrattis bal'inaan qoodamaa ture. Viidiyoo san irratti komeediyaaniin Laarii Deeviid jedhamu, namoonni gorsa dhimma Covid-19 irratti mootummaarra kennamu akka hordofan jajjabeessa. Tamsa'ina weerarichaa hir'isuuf mana akka turanis ni gorsaan. ''Rakkoon keessan maali? 'gadhee dha isin' guyyaa guutuu footeerra gad ciistanii TV ilaaluu jibbituu?'' jedha. Kana dura akeekkachiisa dhimma fayyaa raawwachuu hin barbaanne kanneen akka ispoortii hojjechuu, kuduraafi muduraa soorachuu fa'itu nutti himamaa ture. Amma garuu gorsi mootummaa salphaa fakkaata, soofaarra taa'aa, mana turaa kan jedhudha, kuni hundi dhibaawummaa keenyaaf waan gaarii fakkaata. Haa tahu malee, akka yaadame salphaa akka hintaane yeroo weeraraa kanatti barree jirra. Uumamni keenyi xiqqoo dalagnee akka jiraannu waan saganteeffame miti. Jireenyi keenyi sochiin of mul'isa, ni bareedas. Yoo xiqqaate ko'omuufi boqochuu wal madaalchifnee jiraachuu barbaanna. Yeroo hedduu filmaata salphaa barbaanna, daandii mormii hin qabne, karaa qaxxaamuraa milkaa'inatti geessu. Riimoot kontiroolii TV otoo qabduu, maaliif TV  bira dhaqxee ibsitee dhaamsita? Otoo konkolaataa qabduu maaliif bishkiliitiin gabaa deemta? Hojii waayillii kee hojjetuun gaditti mana taa'ii hojjedhu jedhamnaan maaliif diddaa? Kuni qajeelfama 'dhamaatii xiqqoon waa dalaguu' jedhamuun beekama, qajeelfama kana namni jibbu jira jettee hin yaaddu taha. Garuu, yeroo hunda qajeelfama kana cabsina. Kana dura hojii malee taa'ee nan taa'a jettee yaaddee beektaa? Sireekeerra dalga ciistee baaxii fi araaxii ilaaluu, callisa naannoo dhaggeeffachuu. Yaada namatti tolu fakkaata, waan hojjettu tokkoyyuu dhabuu-hirriba qofa rafuu - ulfaataa dha. Qorannoon beekamaan tokko waggootaan dura Yunivarsiitii Varjiiniyaatti dalagamee ture, hirmaattonni qorannichaa kutaa qullaa keessa akka seenan itti himame. Bilbila, kitaabaafi kompiitara qabachuun dhorkaa ture, dabalataan hirriba sillimiif gadi ciisuunillee hin eeyyamamneef. Miila isaaniirra elektiroodiin (meeshaa dambalii elektiriikii waan tokkorraa fuudhee deebisu) hidhameetu daqiiqaa 15 akka turan taasifame. Dalagaa boqonnaafi ofitti deebi'uuf carraa kennu ture. Achiinoo dhumnisaa attam tahe? Namoonni qofaa akka turan godhaman kunneen  kompiitara rifannaa elektiriikaa (electric shock) isaanitti gadhiisu akkatti tuqan itti agarsiifameera. Namoonni kunneen lammata dalagaa kanatti hin deebinu waan jedhan sitti fakkaachuu mala. Hi'ii irraa kaattan. Dhiiroti harka 71 tahan fi dubartoonni harka 25 ta'an yoo xiqqaate al tokko elektiriikiin sun akka isaan naasisu godhaniiru. Namni tokko immoo ala 190 of rifachiiseera. Waan hojjetan qabaachuu dhabuun ulfaataa tahuun, jarreen kun of dararuu akka filatan isaan taasiseera. Tasgabbiirra of rakkisuu filatan. Fakkeenyi kun baayyee kan xiyyootti kan bahe dha, garuu namoonni jireenya isaanii guyyuutti waan gochuu hin barbaanne raawwachuu filatu, kunimmoo takka takkaa miidhama qabaachuu mala. Namoota fiigdota otoo hin tahiin maaraatoonii fiigan, ispoortii ciccimaa hojjechuun of adaban. Isa fayyaa isaaniif barbaachisuun olitti  warreen dalagan fa'i. Warreen gaara cabbiin haguugame bahan, warreen hanga fiixee galaanaatti yabalan. Maayikil Inliich Yunivarsiitii Toroontootti barsiisaa dha dhimma kana 'falmii tattaaffii' jechuun waamu. Takka takka karaa salphaa barbaanna, xiqqoo dalagnee keessaa bahuu, garuu yeroo kaan immoo haala tattaaffii murtaa'aa barbaadu feena. Tattaaffii keenyaan waa hojjechuun yookiin argachuun gammachuu gatii nuu kennuuf qaxxaamura deemuu dhiisna. Haala kana ijoollummaa keenyatti baranna. Ijoollee taanee muuxannoon keenya waa dalaguuf tattaafachuun akka badhaasa nuu argamsiisu baranne. Kunimmoo oomishtummaa barnootaan dhufe jedhama. Kanaaf yeroo of adda baasne mana turru maratti, soofaa irra gad ciisuu, TV ilaaluun yeroo dabarsuun alatti nun fayyadu. Callisnee hojii malee taa'uun waan bashannanaa fakkaachuu mala. Isayyuu boqonnaan nuuf kenname dirqamaan yoo taheefi dheeraa yoo tahe, qaamni keenyi dhukkubsataa miti taanaan, bashannana tahuunsaa hafeetu tasgabbii dhabuufi jeequmsatti nu galcha. Mana turuun yoo dirqama tahu akka yeroo kaanii madaala jiruu keenyaa eegsisuuf furmaata soquun barbaachisaa dha. Kanaaf, ispoortii hojjechuu, dalagaawwan ofii kennuu, hojiiwwan ifaaja barbaadaniifi ulfaatoo tahan yaaluun immoo barbaachisaa dha. Dalagaawwan kunneen akka fakkii kaasuu, biqiloota kunuunsuu, shallaga wayii xiinxaluu yoo kana raawwanne sa'aatii lakkaawwu jalaa bahuu dandeenya. Yeroo biyyi nagaa boqonnaa fudhachuu akka waan barbaachisaatti hin ilaallu. Carraa akkasii kanatti fayyadamuun sirriitti boqochuuf yaaluun barbaachisaa dha. Yeroon kun yoo darbu ko'oomuu fi boqochuu wal madaalchisanii jiraachuu hojiitti geeddaruuf nu gargaara. Dhimmi guddaan yeroo kanatti baruu qabnu uumamaan dhibaayoota akka hin taane dha. Inumaayyuu xiqqoo hojjetanii baayyee boqochuun ifaaja barbaada.	https://www.bbc.com/afaanoromoo/oduu-53155442
health	Kornaavaayiras: Yeroo kana xiyyaaraan imaluun hangam yaaddessaadha?	Dhiibbaan weerara koronaavaayirasii tokko ji'oota muraasaan asitti imalli xiyyaaraa gara malee hir'isuudha. Balaliiwwan harka 80 tahan jalqaba waggaa kanaarraa kaasee dhaabbataniiru. Daandiiwwan xiyyaaraa gariin balalii isaanii guutummaan yoo dhaaban, kaan immoo geejiba meeshaalee hojjechaa jiru. Daandiiwwan balalii UK, Jarmanii, Firaans  baatiiwwan dhufan lamaan kanattii gara balaliitti akka deebia'an himaa jiru. UK'n namni biyya biraatii dhufe hundi Waxabajjii 8 irraa qabee of adda baasuu qaba jennaan falmiin ka'eera. Covid-19 ammallee dhukkuba waliinsaa sirriitti hin beekamnedha birqabaan yoo laalamu. Ragaan imaltoota xiyyaara tokkoon imalan gidduu attamiin daddarba jedhu guutuu miti. Qorannoon kanaan duraa dhukkubni hargansuu akkamiin akka daddarbu agarsiisu jira, odeeffannoon Dhaabbatni To'annoofi Ittisa Dhukkuba Ameerika irraa ta'e akka agarsiisutti. a Imaltoota roga lama lamaan duubaafi fuuldura taa'an hordofaa ture. Qorannoon Yunvarsiitii Imoorii Atilaantaa jiru immoo samuuda imaltootaafi hojjettootni akkatti socho'aniifi kuni akkamiin tamsa'ina dhukkubaa irratti dhiibbaa akka uumuu danda'u ilaala. ''Cophni xixiqqoo dhukkuba hargansuu daddabarsan nama qabameerraa kallattiin meetira tokko caalaa darbuu hin danda'u.Kanaaf tamsa'inni roga tokko irratti qofa kan daangeffame dha jechuudha. Qorannoon biraa yunivarsiitiima kanaan dalagame dhukkubasttoonni hargansuu Saarsiifi Influweenzaa namoota naannoo isaaniitti dhiyaatanii taa'an baayyee faaluu mirkaneesseera. Ibsi kanaaf kennan immoo warri dhukkubi itti darbe yeroo xiyyaara yaabbatan yookiin yeroo bu'anii dha kan jedhu dha,yookiin  immoo meeshaa faalame qaqqabaniis tahuu mala jedhan. Samuuda qorannoo gaggeessan kanaan hojjettoonni xiyyaaraa asii fi achi ijaa socho'aniifi imalaa baayyee waliin tuttuuqii gatii qabaniif namoota baayyeetti daddabarsuu danda'u kanaaf yoo dhukkubsannaan balali'uu hin qaban. Gama biraan qondaaltonni Kaanaadaa imaltoota jalqabaa Chaayinaarraa Covid19'n qabamanii gamasitti balali'aniin alatti namoota 350 xiyyaara keessa turan keessaa namni qabame biraan hin jiru turre jedhan. Namoonni baayyee iddoo dhiphaatti walitti kurfaa'anii taa'uun infeekshiniif nama saaxila jedhanii haa amananiyyuu malee injinarri olaanaa eroospees Erbaasii akkas mitii jedhu. Jiin Biriis Danmaawunt,''xiyyaaronni ammayyaa qilleenssi keessa isaanii jiru akka qulqulluu ta'uu godhamuun hojjetaman jedhu.Daqiiqaa lamaafi sadiin qilleensi achi keessa jiru ni haarofamam,'' jedhu. Salphaatti yoo keenyu qilleensi haaraa alaati karaa injinii xiyyaaraa gara keessaatti galee isa duraa waliin wal-jijjiraa jechuudha. Qilleensi irra deebiin xiyyaara keessatti fayyadamnu teempreecharii eeguuf yoo tahu sirriitti kan calalame dha akkuma isa hospitaala keessatti fayyadaman jechuudha. Haalli qilleensi itti xiyyaara keessa damabli'u akka infeekshinii hir'isuuf yaadameeti qophaa'e. Kunis qilleensi gubbaa mataa keenyaan olitti seenee karaa miila keenya jalatti waan bahuufi. kanaaf waanti qilleensa keessaa tamsa'u daangefamaa dha. Namni roga lammaffaa irra taa'ee isa 20ffaa jiru faaluu hin danda'u. Haa tahu malee imaltoonni yoo bahaniif hojjettoonni xiyyaaraa asiifi achi yoo deeman sochiin qilleensaa kun jijjiiramuu mala. Piroofeesariin qorannoo dhukkuba hargansuu Yunivarsiitii leestar Dr Juuliyaan  Taang sirni qilleensa xiyyaara keessaa copha Covid19 faalame otoo nuti afaan keenyatti hin fudhatiin dura calaluu dhiisuu danda'u jedha. Sirni xiyyaara keessaa qilleensa qulqulleessuu qilleensa kuufama guddaa qabuuf hojjeta. Xiyyaara dabalatee geejiboota garaagaraa keessatti sochiin qileensaa yeroo nuti walitti haasofnu faa kan uumamu dha.Kuni infeekshiniif nu saaxiluu mala. Fagaattee jiraattullee Covid19 qilleensa keessaa iddoo garaagaraarra yeroo muraasaaf ni tura. Dr Taang ammallee maaskii fuulatti keewwachuufi yeroo qufa'aan ciqileetti afaan qabanii qufa'uun saaxilama ni hir'isa jedhu. Fageenya eeggachuuf teessuma guutuu gidduu xiyyaaraa irratti argamu akka namni irra hin teeny taasisuun gorfamus ogeessonni kaan immoo waan hin taane dha jedhu. Nama qufa'aa jirurraa meetira 0.6 qofa fagaattee jirta taanaan hafuurri nama sana keessaa bahu otoo qulqulleessituu qilleensaa xiyyaarichaa bira  hin gahiin si bira gaha jechuudha. Waldaan Geejiba Xiyyaaraa Addunyaa qajeelfama warreen balalii deenbisanii jalqabaniif tahu baaseera. Kunis baayyeen isaa xiyyaara osoo hin seeniin dura dalgamudha. Pireezidaantiin itti aanaa waldichaa Niik Kiriim rakkoon guddaan erga xiyyaara keessa galanii otoo hin taane. Achi keessatti fageenya eeggachuunis badaa murteessaa miti jedhu. Xiyyaara haalaan yeroo yerootti qulqulleessuufi namoonni yeroo gara mana fincaanii deeman akka hin hiriirree faa taasisuu dha jedhan. Dr Taangis of eegannoo hunda hordofanaan balali'uun hinuma danda'ama,harka 100 nagaa dha yoo jechuu baannes jedhu.	https://www.bbc.com/afaanoromoo/oduu-52918091
health	Qabxiiwwan shan mukaa'uufi miira yaadda'uu ittisuuf gargaaran-waggaa 400 duraafi amma	"Waa'een kitaabarraa dubbisanii miira ofii of-gargaaruu wayita ka'u dhalli namaa kitaabota qabiyyee haaraan as ba'an filata.  Kitaabi mata-duree 'The Anatomy of Melancholy' jedhuun bara 1621 barraa'e garuu hanga har'aatti qabiyyee dhala namaa fayyadu qabatee jira. Kitaabi maloota ittiin dhibee sammuu fi mukaa'uu akka malee wal'aanuuf gargaaran irratti xiyyeeffachuun barreeffame 'The Anatomy of Melancholy' lammii Ingilizii Robert Burton jedhamuun barraa'e. Lubaa fi beekaa biyya Biriteen kan ture Burton, beekumsaa fi qoroomina fayyaa dhala namaafi wal'aansaa akkasumas dawaa irratti bara falaasama Giriik durii ture irraa kaasee waan waggoota kuma lamaaf biyya lafaa kanarra ture walitti qindeessuun jaarraa 17ffaa keessa kitaaba kana qixeesse. Barreessaan kun ofiisaatiis rakkoo mukaa'uu fi miira gaddaa fi gadadoo yaadaa hammaataa keessa ture, mata duree kanarrattis beekumsa guddoo horateera. Akkamiin miira mukaa'uu, gadadoo fi yaadda'uu ofirraa qolachuun akka danda'amus kanarraa ka'ee kitaabasaa keessatti qaaccesse. Garuu qabxiiwwan kitaaba Burton keessatti eeraman keessaa isaan kamtu hanga har'aa dhala namaaf faayidaa kennaa jiru? Gaazexeessituu fi barreessituun biyya Iskootlaand Amy Liprot kitaaba kana irra deebiin haaressuun maxxansiteetti. Maloonni furmaataa mukaa'uu fi miira gadadoo ittiin qolachuun danda'amu kan kitaaba Burton keessatti bara 1960oota keessa eeraman kanneen hanga har'aatti fayyadaa jiran isaan kam fa'i? Shanan isaanii kunooti: Kanneen miidhamaniif, mukaa'uun sababni ittiin mudate itti hin mul'atu, kanarraa kan ka'e miirri keenya ammoo yeroo baayyee walfakkaataa ta'a. Burton kitaabasaa keessatti akka barreessetti rakkoon mukaa'uu fi gadduu melancholy jedhamu ''dhibee dhaalaan darbuudha' Har'as mukaa'uun dhalootaan akka dhufuu fi haala naannoorraa kan mudatu ta'uun itti amanama. Kanaaf namoonni yeroo ammaa miira isaanii haaressuuf jalqaba kutaa qaamasaanii keessaa kamtu akka miidhame hubatanii irratti hojjetu. Burton kitaabasaa keessatti bishaan yaa'u, kan uumamaa, keessatti qaama dhiqachuu fi keessa ciisuun hagam miira namaa akka haaressu eereera. Inumaa namni jireenya dheeraa jiraachuu fedhe bishaan qorraa keessa yaa ciisu jedha kitaabi Burton. Har'as beektonni nama rakkoon mukaa'uu harkaa qabuuf kanuma yeroo dhaaman argina. Yuuniversitii Portsmouth biyya UK keessatti argamutti Daarektara Qorannoo Laabraatoorii haala naannoo kan ta'an Dr Mike Tipton, ''Bishaan qorraa barannaan miirri mukaa'uu namarraa ka'a. Haala kanaan fiiziyooloojii fi seelii ofii wal'aanuun ni danda'ama. Wayita kana qaamni keenya miira mukaa'uu fi gadduu keessaa ba'a,'' jedhan. Akka Burton kitaabasaa keessatti barreessetti uumamatti michoomuun miira gaddaa fi gadadoo akkasumas mukaa'uu hamaa namarraa kaasa. Pirofeesar Simon Hiscock Daarektara Iddoo Kunuunsa biqilootaa Okfoord kan UK keessatti argamuuti. Biqiloonni ilillii qaban hedduun rakkoo mukaa'uu, miira gaddaa fi dhiphachuu namarraa qolachuu danda'u jedhan. Burton kitaabasaa keessatti akka kaa'etti biqiloonni waan nyaatamaniif qofa nama hin quufsan, kan fooliifi qaqqabannaan isaanii dharraa nama baasu hedduudha jedhe. Har'as yaadi kun haalaan hojiirra oolaa jira. Yaadi wayita miirri mukaa'uu namatti dhagahamu uumamatti ba'anii qilleensa fudhachuu kitaaba Burton keessatti waggaa 400 dura eerame yeroo ammaa Jaarmiyaa Tajaajila Fayyaa Biriteeniin hojiirra oolaa jira. ""Karaan ittiin rakkoo nurra tuulame salphisnu yaada keenya hiriyoota keenyaaf qooduudhaani, ofii keenyaaf qofa ofirratti feenee baannee deemuudhaan mit,'' jedhe Burton waggaa 400 dura. Namoonni jireenya kophaa fi dhuunfaa filatan kanneen rakkoo mukaa'uuf saaxilamaniidha. Haalli kun miidhamaa biratti amala baratamaa ta'ee yoo ture ammoo rakkocha gara nama biraatti dhiyeessanii furmaata barbaaduun ni ulfaata. Burton rakkoo mukaa'uu si mudate irra aanuuf hiriyaa qabaadhu jedhaa ture. Har'a rakkoo mukaa'uu fi yaadda'uun qabamtee mana yaalaa yoo deemtu doktarri dawaa siif ajajuu danda'a, biyyoonni akka Denmaark, Kanaadaa fi UK garuu hariiroo hawaasummaa cimaa akka qabaattan isin gorsu. Gareedhaan godambaa daawwachuu, dareetti mari'achuu fi rakkoo ofii baasanii hiriyootatti himuu akka dawaatti ajaju. Burton kitaabasaa keessatti jireenya madaalawaa qabaachuun akka barbaachisu eereera. ''Hojii jaal'adhu, garuu humnaa ol ofirra hin tuulin,'' jedha. Tiyooriin isaa hojii tokko-lamaaf yeroo hedduu yoo kennine wantoota nu barbaachisa biroo daganna, kunimmoo jireenya guutuu akka hin qabaanne nu godha kan jedhuudha. Fakkeenyaaf yeroo keenya hedduu dubbisuu fi barreessuuf yoo kennine, sochiiwwan fayyummaa keenyaaf nu barbaachisaniif yeroo hin kenninu yoo ta'e rakkoon fayyaa nu mudata. Waan hundaafuu madaala eeguun akka barbaachisu eera. Fakkeenyaaf akka malee qo'achuu fi boqonnaa dhabuun mukaa'uutti nama geessa jedha Burton. Adapted from Radio 4's programmes The New Anatomy of Melancholy and In Our Time by Eva Ontiveros."	https://www.bbc.com/afaanoromoo/oduu-57005388
health	Koronaavaayiras: Niiw Ziilaandi maalfaa haalaan raawwattee Covid-19 injifatte?	"Uggura torbee shan booda lammiilee Ziiw Ziilaand keessatti wanti jalqabarratti sammutti dhufu buna fi nyaata saffisaan hojjatamaniidha. Suuqonni muraasni fi suuqonni nyaata namoonni gara manaa qabatanii deeman (takeaway) hojjatan deebi'anii akka banaman taasifameera. Namoonnis suuqota bunaa fi 'McDonald' fuulduratti hiriiruuf yeroo itti  hin fudhanne. ""Bunni shiinii sanii dhandama gaarii qaba akkasumas miira jireenya duraatti deebi'utu natti dhagahame,"" jette dubartiin buna jaalattu tokko. ""Nama buna danfisuu danda'u buna sii danfisuurra wanti caalu hin jiu,"" jette jiraattuun Aklaand Viiktooriyaa Howee. Jiraattuun Weelingtan lammii Niiw Ziilaand kan taate Dr Samaantaa Keenee akkas jette: ""uggura booda nama buna sii danfisu qabaachuun dhugumatti affeerraa gaariidha."" Namoota heddu kan gamachiise immoo irra deebiin banamuu 'McDonald'ti. ""Yeroo ugguraa ulfaataa san booda banamuunsaa baay'ee gaariidha,"" jedhe Kiristoofar Biishop. Haalli Ziiw Ziilaand jiru fooyyee agarsiisus hakimni Ziiw Ziilaand tokko garuu namoonni bakka tokkotti akka hin heddummaanne akeekkachiisaniiru. ""Akkuma namoonni baay'een har'a gara hojiitti deebi'aa jiran san anis buna dhugee gammadeera. Ta'us garuu kaaffeetti walitti qabamuun barbaachisaa miti. Rakkoo biyyoota biroo mudate akka nu mudatu hin barbaannu,"" jedhan Dr Ashilii Biloomfiild. Namoonni ammas yoo danda'an mana turanii hojjachuu danda'u yoo ta'e manuma akka turan itti himamaa jira. Hojiileen daldalaa tajaajila tutuqqiirraa bilisa ta'e kennuu danda'u yoo ta'e deebi'anii banuu danda'u. Manneen barnootaas walirraa fageenya eeggatu taanaan deebi'anii banuu danda'u. Heddumaatanii walitti qabamuu fi bakkeewwan haawaasaa akkuma cufamanitti jiru. Ziiw Ziilaand ummata miiliyoona shanitti dhiyaatu keessaa namoonni 1,124 ta'an vaayirasichaan yoo qabaman namoonni 19 du'aniiru. Lakkoofsi namoota haaraa vaayirasichaan qabamanii diigitii tokko qofaan waan ta'eef mootumaan vaayirasichi badeera jedheera. Ziiw Ziilaand vaayirasicha yeroodhaan to'achuu fi tarkaanifiwwan yeroodhaan hojiitti jijjiiruudhaan kan irra aante. Biyyattii Bitootessa 19 irraa imala guutuu addunyaa dhoorkuudhaan tarkaanfiwwan jajjaboo ta'an fudhatee jirti. Kunis dhukkubbicha biyyoota biroorraa akka hin galle taasiseera. Namoonni %33 ta'an biyyoota biroorraa kan garas imalaniidha. MM Jaasindaa Ardeern yeroo sanitti akkas jedhan: ""Nu biratti namoota 102 kan qabaman, Xaaliyaanis yeroo ta'e akkas turan."" ""Awustiraaliyaa yoo ilaaltan namoonni haaraa qabaman lama sadaffaan kan biyyoota biroorraa dhufedha,"" jedhan Pirof Sanjaayaa Seenaanyakee Yuunivarsiitii Biyyaalessaa Awustiraaliaarraa. ""Kanaafuu daangaa cufun baay'ee murteessaa ture."" Ibsi Bitootessa 21 irratti biyyattiin uggura biyyaaleessaa kan labsitee fi namoonni qabamuusaanii kan ibsu ture. Waajjiraaleen, manneen barnootaa fi bakkeewwan namoonni walitti qabamanii fi ijoolleen itti taphatan cufamanii turan. Manneen dhugaatii fi nyaataa dabalatee cufamanii turan. Ministirri Fayyaa akka jedhetti namni nama vaayirasichaan qabame waliin %80 tuttuqqii qabu bu'aan qorannoosaa sa'aatii 48 keessatti ni beeksifama. Kana jechuun namoonni kunneen adda of baasanii boodarra qoratamu jechuudha. Qondaltonni akka jedhanitti guyyatti namoonni 8,000 ta'an ni qoratamu. Namoonni namoota waliin tuttuqqii uumaman yaadannoo akka qabatan ni jajjabeefamu. Lammiileen biyyattii miseensota maatiisaanii waliin akka turan gorfamaniiru. Qondaltonni akka jedhanitti namoonni miseensota maatiisaaniin ala waliin akka wal hin geenye jedhaniiru - isaanis namoota biroo waliin meetira 2 akka walirraa fagaatan gaafataniiru. Ergaa hawaasaa Mootummaan yeroo rakkoo kanatti ergaa dabarseef galatoonfatameera. Adde Ardeeraan fi Dr Biloomfiilidis addatti galataoonfatamaniiru. ""Ergan MM tasgabbiidhaan nuuf dabarsan kan nu tasgabbeessee jedhee yaada,"" Dr Seenaanayakee. Ta'us garuu seera jarjaraan laaffifame kanarratti akeekkachiiseera. Namoonni ammas ""of eeggannoo"" taasisuu qabu. ""Dhoorkaa kana osoo suuta suutaa haala jiru ilaalaa kaafamee wayya jedhee yaada,"" jedhu."	https://www.bbc.com/afaanoromoo/oduu-52468839
health	Itoophiyaatti lakkofsi namoota Covid-19'n qabamanii kuma tokko caale	Itoophiyaatti qorannoo koronaavaayirasii sa’aatii 24 darbe keessa namoota 5,034 taasifameen namoota 95 irratti vaayirasichi argamuu Ministeerri Fayyaa Itoophiyaa beeksiseera. Kanneen keessa 30 seenaa imala biyya alaa kan qaban yoo ta’an, 4 ammoo warra nama duraan vaayirasichaan qabame waliin tuttuqaa kan qabamanidha. Kana malee namoonni harra qorannoon vaayirasichaan qabamunsaanii mirkanaa’ee 61 seenaa imala biyya alaas ta’e kan nama kana dura vaayirasichaan qabame waliin hidhata hinqabneedha jedhameera. Oromiyaatti wantoota tatamsa’ina Covid-19 ni hammeessuu jedhamanii sodaataman Bitooteessaa hanga Caamsaatti haalli Covid-19 Itoophiyaatti maal fakkaataa? Namootni qabaman kunneenis umuriin isaanii ganna 15 -80 jidduu kan argamuudha jedhameera. Kanaanis biyyattii keessatti lakkoofsi namoota waliigalaa vaayirasichaan qabamanii 1,063 gaheera. Namoonni harra vaayirasichaan qabamnunsaan adda baafame kunneen keessaa 56 magaalaa Finfinneetti kan jiraatan yoo ta’u, sadii naannoo Tigraayi, 22 Naannoo Oromiyaa, shan Naannoo Amaaraafi tokko Affaar, sadii Hararii, lama Dire Dhawaafi sadii naannoo Somaalee irraa jedhameera. Gama kaaniin namoonni 11 vaayirasicharraa dandamatanii jiru. Walumaagalatti namni dandamate 208 gaheera. Sa’aatii 24 darban keessatti namoota 233’f naannoo Oromiyaa keessatti qorannoo taasifameen namoonni 22 koronaavaayirasiidhan qabamaniiru. Isaan keessaa namoonni 20 seenaa imalaa kan qaban yoo ta’u lamaan hafan immoo seenaa imalaa kan hin qabnee fi namoota vaayirasichaan qabaman waliin tuttuqqiin qaban kan hin beekamneedha. Oromiyaatti nama 8 dabalatee namootni haaraan 137 Covid-19'n qabaman Oromiyaatti haalli shakkamtootni Covid-19 itti tursiifaman maal fakkaata? Namoonni haaraan qabaman kunis ganna 17 -44 jidduutti kan argamaniidha. Naannoo Oromiyaa keessatti hamma ammaatti namoota 7,071’f qorannoo taasifameen akka biyyaatti namoota 1063 gahan keessa namoonni 67 Oromiyaa keessatti argamu. Lubbuu sababa dhibee kanaan darbe saddeet keessaa nama tokkoo Oromiyaa keessatti galmaahe.	https://www.bbc.com/afaanoromoo/oduu-52861576
health	Dhalli namaa waggoota 12,300 dura tamboo fayyadamaa ture - qorannoo	Biqiltuun tamboo gubataa Utah’tti argame namoonni Ameerikaa ganamaa waggaa 12,300 dura biqiltuu kana fayyadamuu hin oolle kan jedhu agarsiise. Argannoon kuni isa kana dura dhalli namaa yeroon inni tamboo xuuxuu jalqabe jedhamurraa waggaa 9000’n achi fageesseera. Qorattoonni sanyii namaa adamoo fi funaansaan naannoo Gammoojjii Great Salt Lake jiraachaa turan biqiltuu kana hin xuuxiin hin oolle jechuun amanu. Hanga ammaa tamboon waggaa 3,300 faayidaarra ooluu kan agarsiisu ujummoo tamboon ittiin xuuxamu kan Alabaamaa keessatti argame qofa dha. Arkiyoolojistoonni sanyii tamboo baayyee xiqqoo kaampii yeroo durii gammoojjii naannoo Utah yeroo ammaa keessatti argatan. Haftee kanas iddoo ibiddi boba’utti kan argatan yoo tahu lafee fi meeshaalee aadaa dhakaa irraa hojjetamanis argataniiru. Kunneenis lafee daakiyyee, meeshaalee dhakaarraa hojjetaman fa’idha. Bu’aan qorannoo isaanii adamsitoonnii fi funaantoonni Ameerikaa ganamaa tamboo xuuxaa nyaata hojjetu ykn meeshaalee tolchaa hin oolle jedha. Biqiltuun tamboo uummattoota Ameerikaa ganamaan kan faayidaarra oole yoo tahu, waanta sammuu namaa si’eessuufi araada uumu nikotiin jedhamu qaba. Tamboon erga Awurooppaanooti jaarraa 15ffaa keessaa Ameerikaa gahaniin booda bal’inaan biqiluufi faca’uu jalqabe. ‘’Sanyii biqiltuu tamboo kana argachuun waan guddaa ture. Baayyee xiqqoo fi waggaa dheeraa turuu kan hin dandeenye ture,’’ jedhan Duke - saayintsitiin garee qorannoo Far Western Anthropological Research. ’’Kunis namoonni tamboo xuuxuun araadni akka nama qabu yeroo qonna jalqaban otoo hin taane, isa duradha kan isaan baran,‘’ kan jedhu agarsiisaa jedhan. Naannoon Great Salt Lake Desert jedhamu kan dura haroo ture amma gammoojjii dha. Tahus waggooti 12,300 dura lafa ciisaa margi irratti biqilu ture. ‘’Waa’ee aadaa bara funaansaafi adamoo waan beeknu xiqqoo dha,’’ garuummoo jedhu Duke, ’’waan nuuressa sammuu koo fagoo deemsisu garuu foddaa hawaasaa gochaa xixiqqoo akkasii irraa argannu dha,’’ jedhan.	https://www.bbc.com/afaanoromoo/oduu-58890348
health	Koronaavaayiras: Weerara koronaavaayirasiifi yaaddoo Iccitii dhuunfaa	"Yeroon kun yeroo baayyee adda ta'edha. Sababa weerara koronaavaayirasii addunyaa raasaa jirutiin hedduun hojii dhaabbuun  manatti galaniiru. Akkuma haala hojii isaatti ammoo kan mana taa'anii hojjetanis jiru. Tekinoolojii fayyadamuun bakkuma jiran irraa walga'iis ni gaggeeffatu. Carraa tekinooloojiifi interneetiin uume kanaan manarraa hojjechuun yeroo dhibee kana keessa akka fala gaariittis fudhatama. Haata'u malee, rakkoo jiruuf akka falaatti dhiyaatulleen yaaddoo biraas ammoo qabaachuu akka malu namoonni dhimma mirgoota icciitii dhuunfaa qoratan dubbachaa jiru. Mudannoo gara garaa tibbanuma uumame akka fakkeenyaatti kaasuun hangam icciitiin gola nama dhuunfaa akka gabaatti bahee mul'ataa jiraachuu dubbatru ibsu namoonni dhimma kana irratti qoratan. Gorsaa komunikeeshinii kan ta'e Jaason Niisee waan durbartii mana ishee teessee hojjettu konfaraansii viidiyoon gaggeeffamu irratti torban darbe ishee mudate akka fakkeenyaatti kaasuun ibsa. Yeroo viidiyoo konfaraansii sanarratti ba'an dubartii isaan waliin hojjettuu tokkoos yeroo viidyoon konferaansiirratti dhiyaattu dugda duuba isheerraa hiriyyaan dhiiraa ishee qullaa mutaantaa xiqqoo ykn paantii uffatee darbaa ture jedha. Hiriyyaan ishee kun akka isheen viidiyoo konferaansiirra jirtu hin hubanne ture. Dubartiin sunis harkaan/mallattoon yeroo isa maqsuuf yaaltu agarsiisa viidiyichis. Jalqaba torban kanaarras Ministirri Muummee Biriitish bakka itti adda of baasanii jiran mana isaanii keessaa walga'ii kaabinee isaa waliin viidyoo konferaansii tekinooloojii Zoom jedhamu fayyadamuun gaggeeffatan ministirootaaf qoodanii ture. Minisitirri muummichaa 'ID' fi maqaa ittiin fayyadaman (username) isaanii waliin ture kan qoodaniif. Karaa viidiyoo appilikeeshinii konferaansii mana taa'amee gaggeeffamu kanaa nuti namoonni miliyoonaan lakkaa'amnu gola keenyaafi kushiinaa keenya osoo icciitii dhuunfaa keenyaaf hin yaadda'iiniifi to'annaa tokko malee daawwattootaaf qoodaa jirra. Weerara koronaavaayirasii ittisuudhaaf akka fala tokkootti biyyoota gara garaa keessatti kampaanonni gara garaa appilikeeshinii mobaayilaatiin akkaataa ittiin nama dhibee COvid-19n qabameefi namoota inni itti dhiyaate, akkasumas bakkawwan inni qaaqqabe mara hordofuuf yada dhiyeessaa jiru. Biyyoonni akka Israa'el, Biriitish, Jaarman appilikeeshinii kana fayyadamuu akka yaadaatti dhiyeessaa jiru. Jarman, tarii akka addunyaatti biyya baayyee waa'ee icciitii isheetiif baayyee dhimmamtu, appilikeeshinii mobaayiraa kana fayyadamuun nama dhibee Covid-19n qabame adamsuuf yaada qabdi jedhamaa jira. Biyya Ingiliitti ammoo dhaabbanni Tajaajila Fayyaa Biyaalessaa (NHS) dhimma ragaa dhukkubsatootaa qabachuurratti sanada waan akka imaammata isaa jijjiire fakkaatuu baasera. Sanadni kun hojjetoonni fayyaa koronaavaayirasii waliin walqabsiisee odeeffannoo akka dabarsanii kennaniif mirga dabalataa kan kennuufidha. Keessumaa, sanadiin NHS kun haala tatamsa'inaafi dhiibbaa vaayrasichi uumu hubachuudhaaf fayyadama daataa barbaachisaa ta'ee eera. ""Dhukkubsattoota eessatti akka argaman, akkamiin akka qunnamuun danda'amu, akkamiin akka sakkata'an, akkamitti akka eeruun kennamuufi hordofamuu qaban dabalatee to'annoo dhikkubsattoota Covid-19 fi namoota warraa dhibee kanaaf saaxilamuu danda'an jedhamaniif hojiirra oola."" Kan jechuun ammoo, hojjetoonni hospitaalaafi GPs, warri hanga ammaa waa'ee ragaa namaa eeguudhaan of eeggannoo guddaan socho'uurra dabanii sodaa guddaa keessa turan mirgi hanga tokko kennameeraaf jechuudha. Sababii weerara dhibee Covid-19 kanarraa kan ka'e waa'ee dhimma icciitii dhuunfaa laaffisaa jirramoo, akka mootummoonniifi koroporeeshinoonni sababa yeroo muddama akkasii kanaan fayyadamuudhaan akka mirgoota dhuunfaa keenyaa sarbanii hayyamaa jirraa? Lammiin Poorchugaal ministira duraanii Burunnoo Makaa'es yeroo ammaa xiinxalaafi barressaa ta'e dhimma kana irratti ejjennoon isaa maal akka ta'e tiwiitera irratti ibseera. Barreessaan dhimmoota tekinooloojii  Rooy Seelaan akka jedhutti yeroo duulli weerara vaayirasii kana irratti taasifamaa jiru yaadni dhimmi icciittii dhuunfaa yaaddoo keessa galeera jedhu dogogora qofaa miti waan hamaa biraa kan qaqqabsiisudha jedhu falmii fiixeetti bahedha. Karaa biraan ammoo warreen miriga icciitii dhuunfaaf quuqaman, bifa kamiiniyyu sababa vaayirasichaatiif nama hordofuun balaa biyya basaastuu taa'e tokko uumuu mala jedhu. UK dabalatee biyyoota Awurooppaa hedduu keessatti yeroo appilikeeshinii ittiin bakka namni jiru hordofan kanaa fayyadamuuf ilaalcha keessa galchaa jiran kanatti falmii cimaan mormuufi deggaruun gaggeeffamaa jira. Pirees konferansiin gamtaa saayinstistoota Awurooppaa warra miisooma isaan hojjetan waliin gaggeeffame dhimma icciitii akka dhimma ijootti ilaaluun ejjennoo ifa lafa kaawwachuun jalqabame. Hans-Kiristiyaan Boos, nama Atriifishaal Intelijensii (AI) irratti biizinas hojjetuufi Chaanselor Meekeliif gorsaa ta'e, gaggeessitoota dhhaba kana jalqaban keessaa tokkodha. Akka jedhutti dhimmoota nama kakaasan kessaa tokko gaaffii akka jedhu deebisuudha: ""Dhugumatti  guutummaatti icciitii dhuunfaa eegaa bakka namni gaheefi jiru akkaataa ittiin hordofnu tolchuu dandeenyaa? Eyeen ni danda'ama. Yoo sisteemichi waana akka siginaalota  Blutooth fi adda baastuu (ID) adda bahee hin beekamne fayyadamuun ni danda/ama. Kan biyyi Singaappuur fayyadamtu TraceTogether jechuun beekamu hojii akkasii hojjechaa jiru akka fakkeenya gaariitti kaasiin ni danda'ama. Haata'u malee, biyyoonni tokko tokko karaa of eeggannoo malu hin kennamneefiin itti deemu. Appilikeeshiniin ittiin Raashiyaan hawaasummaa hordoftu (Russia Social Monitoring app) jedhamu lammileen Covid-19 akka qaban barameen akka bilbiluuf danda'an, bakka jiran, kaameraa, kuusaa, odeeffannoo neetiwoorkiifi ragaawwan (data) biroo akka itti himan gaafachuun yeroo weerara dhibee kana akka isaan mana gadi dhiisanii hin ba'iin ittiin mirkaneeffata. Taayiwaanis neetiwoorkii fayyadamuudhaan lammileen bakka qofaatti adda baafamanii turan hordofti. Tarii garuu yaadni filamaataa app.kana fayyadamuu baayyisee kan daangaa darbedha jedhamu sooftiweerii dhaabbata Israeli spyware jedhamu kan  NSO Group ta'e dhiyeessaa jirudha. Dhaabbanni kun opereeteroonni telekoom hundinuu odeeffannoo sochii namaa kamii hunda isaa akka dabarsanii kennaniif mootummoonni akka gaafatu fedha. Yeroon aanga'uroota NHS yaaliin akkasii kun wan milkaa'u isinitti fakkaataa jedhaa gaafadhe, akka inni gatii hin qabne ana harkatti busheessuu isaan bilbilu irrattin dhaga'an te. Biyya UK keessatti gareen app. keessa hojjetan hojii akkasii keessatti amantaa ummataa eeggachuun barbaachisaa akka ta'e qalbeeffatanii beeku waan ta'eef kana galmaan g'auudhaaf uumata jiru keessaa %60 kan ta'u yeroo app. gadi dhiifamu akka tolfatan gochuu feesisa. Lammileetti garuu mootummaan sochii keessan isin duukaa bu'ee isin hordofa jedhanii itti himuun ifaan ifatti abdii kutachiisuudah. Garuu rakkoon ni jira. Appilikeeshinootaafi falawwan ttekinoolojii argachuudhaan yaaddaa icciitii dhuunfaa ofii hanga tokko dabarsani kennuun, dhiibbaa dhorkaawwan akka sochii dhorkuufi itti cufamee jiruufi jireenya rakkisuu xiqqoo haala salphisuun ta'uu qaba. Biyyoonni akka UK dhimmoota mirgoota icciitii dhuunfaatiif bakka guddaa qaban appilikeeshinootaafi tekinooloojiiwwan bakka namni jiru hordofan kanneen diriirsuu keessatti gara boodaatti waan jedhaniif kun ammoo qajeelfamni sochii dorkuun cufatanii taa'uu yeroo dheeraa tura jechuudha. Kanaaf, ummanni bilisuumaa isaa gosa tokko dabarsee kennuudhaan, mirga icciitti dhuunfaa, jechuudha  mirga bahee hojjetee galuu ammoo ni filataa? Akkuma jireenya baayyee keessatti mul'atu, vaayirasichi waa'ee maaliif dursa kennuu akka qabnu gaaffiiwwan jajjaboo akka of gaafannu nu dirqisiisa."	https://www.bbc.com/afaanoromoo/oduu-52163492
health	Mana jireenyaa Tiraamp Filooriidaa jirutti weerarri Covid-19 mudate	Bakka manni jireenyaa mummeen Dolaandi Tiraamp itti argamu, Mar-a-Lagoon erga miseensoonni hojjattoota isaa wallakkaan Covid-19 qabamunsaanii barameen booda cufamuu midiyaan US gabaasan. Rezoortiin Filooridaa kunis erga Tiraamp aangoo irraa bu'an baatii Ammajjiitiin booda akka mana jireenyaa idileetti tajaajilaa jira. kilabiin Haroofi kutaa nyaataa 'la carte dining room' jedhamuun beekamu cufamuu ibsamus, garuu ammoo namoonni meeqa akka vaayirasichaan qabaman addatti hinhimne. Tiraamp baatii Onkololeessaa darbe koronaavaayirasiin qabamanii kan ture yoo ta'u, baatii Ammajjii keessa talaallii fudhataniiru. Tibba dhukkubsateettis, guyyoota hedduuf hospitaala ciisuun wallaansa argataa turuunsaanii ni yaadatama. Tibba sanattis doozii gadaanaa qoricha dhukkuba qaamoolee argansuu wallaanuuf tajaajilu Deeksaamytaasoon fudhachuun akka wallaanaman himamee ture. Akkasumas haatii warraa saanii Melaaniyaa Tiraamp fi mucaanshee dhiiraa Baaroonis akkuma qondaaltoota Waayita Hawuus Tiraampiitti dhiheenya qaban kan biraa hedduutti yeroo sana vaayirasichaan qabamanii turan. Waashingitan Poosti ragaa karaa ergaa iimeelii hojjattoota riizoortichaatti ergame argeera jedheen, bulchiinsi riizoortichaa ''tarkaanfiiwwan barbaachisoo ta'an hunda nan fudhadha'' jechuun beeksiiseera. Haata'u malee eddoon tajaajilawwan aaffeerraafi qophiilee biroo saaqaa turu jedhameera. Ammajjii keessa, suuraalee qophii kabaja bara haaraa faranjootaa riizoortichatti qopheeffamee ture irratti kaafamanis, keessummoonni hedduun maaskii hinuffatiin mul'achu mul'iseera. Kanaan walqabatees qophichi seera koronaavaayirasii biyyatti cabseera jedhamuun bulchiinsa naannichaa irraa akeekkachifni kennameeraaf. Gama biraatiinammoo dhaabbanni riizoortii kun baatii dhufaa keessa Koree Biyyaaleessaa Paartii Riippablikaanootaatiin qophii bashannanaa keessuummeessuuf karoorafachu isaa Niiw Yoork Taayims gabaaseera.	https://www.bbc.com/afaanoromoo/oduu-56467417
health	Koronaavaayiras: Weerarri dhibee COVID-19 hariiroo maatii ni jabeessamoo ni aaffisa laata?	Weerara koronaavaayiras dura abbaan warraafi  haati warraa guyyaa tokkotti  giddu galeessaan sa’aatii lamaafi walakkaa qofa wal argaa akka turan qorannoowwan ni mul’isu. Yeroo ammaatti ammoo wantoonni  jijjiiramaniiru. Keessumaayyuu eega biyyoonni muraasni tatamsa’inna vaayirasichaa ittisuuf sochii namoota ugguranii booda abbaan warraafi haati warraa guyyatti hanga sa’aatii 16 waliin dabarsu. Ijoolleensaaniis manaa hin bahan. Namoota sa’aatii kana hunda mana turuu hin baranneef yeroon kun baay’ee isaan yaachisaara. Yeroo kun maatii gargar akka fagaatan godhamoo mana keessatti waldhabdeen akka jiraatu taasisa laata? Yuunivarsiitii Ooppinitti piroofeesara kan ta’an Jiikwii Gaab, “haalli jireenyaa akkanaa na mudatee hin beeku,” jedhan. Haalli kunis walitti dhufeenya maatii  rakkoorra akka buusu dubbatu. Kanarrattis guyyaan boruu maal qabatee akka dhufu hin beeknu; waa’ee maallaqaa muddamuu, wantoonni dura nu gammachiisaa turan gochuu dhabuufi waa’ee dhukkubichaa hedduu yaaduunis itti dabalameera. Qorattuu xiinsammuu kan ta’an Dr Kaarolaayini Shuustar akka jedhanitti, namoonni hedduun yeroo kanatti bilisummaa dhabuun itti dhagahamuu danda’a jedhu. Miirri “bilisummaa dhabuufi kophummaan isaan mudachuu,” danda’a jedhu. Dr Kaarolaayiniifi Prof Jaakwiin sodaa miidhaan mana keessatti namarra gahu dabaluu danda’a jedhu qabu. Fakkeenyaaf, UK’tti namoonni miidhaan mana keessatti nurra gahaara jedhan %25 dabalee ni mul’isa. Yeroon walitti dhufeenyi dhuunfaa fi hojiinillee osoo hin hafne kan miidiyaa hawaasummaarratti hundaa’eedha. Pirof Jaakwiin akka jedhanitti maxxansaaleen miidiyaa hawaasummaarratti maxxanfaman xiin-sammuu namoota muraasaa miidhuu danda’u jedhu. Namoonni nyaata gaggaarii bilcheesan waraabanii yeroo maxxansa namoonni ijoolleesaaniif nyaata kennuu hin dandeenye immoo miirasaanii miidhuu danda’a jechuun fakkeenya kaasu. Maatiin ijoolleesaanii akkamitti nyaata akka dhiheesaniifi, akkamitti barnootasaaniirratti gargaaruunii danda’an ni yaada’u. Gama biraatiin immoo ijoolleen maatiisaanii keessaa namni tokko dhukkubichaan qabamuu danda’a jedhanii yaada’u. Hanqinni nyaataa fi hiriyyootasaanii arguu dhabuun isaan yaachisa.Namoonni waan adeemaa jiru kanaaf to’annaa tokkollee qabaachuu dhabuun waan isaan yaachisu kan biraati. Ogeettiin xiinsammuu Dr Puuniit Saaha “dhalli namaa wantoota to’achuu yoo dadhabe ni dhippata,” jedhu. Dhippinna kana balleesuufis muraasnisaanii ispoortii yoo hojjatan muraasni immoo mana qulqulleesuu fi kuduraa dhaabuu irratti boba’u. Ogeettiin tun akka jedhanitti miseensonni maatii waliin akka turan dirqamuunsaanii walitti dhufeenya maatii jijjiiruu danda’a. Miseensonni maatii yeroo biraa caalaa waliisaaniiti haalan walitti dhufuuf isaan gargaraa jedhan. “Walitti dhufeenyi kun hamaadha jennee yaaduu hin qabu,” jedhan. Hedduunsaanii waan miira gaarii itti hour barbaadaa jiru. Muraasni isaanii yeroo manaa hojjatan uffata yeroo gara waajjiraa deeman uffachuunsaanii akka fakkeenyatti kaasu. Manneen barnootaa cufamuusaaniitii ijoolleen teeknooloojii akka Zoom jiratti barachuuf carroomaniiru. Yeroo kanatti maatiin ijoolleesaanii gama barnootaan akka deeggaran eegama. Ta’us garuu maatiin hedduun ijoolleesaaniitiif barnoota barbaachisu kennaa akka hin jirretti waan itti dhagahamuuf ni yaada’u. Hogganaan mana barnootaa sadarkaa tokkoffaa UK’tti argamuu kan ta’an “Maatiin hin cinqaminaa, eenyullee goota akka taatan isinirraa hin eegu,” jechuun dubbii jajjabinna isaanitti horu dubbachuunsaanii waan isaan akka cinqaman arganiif.	https://www.bbc.com/afaanoromoo/oduu-52199804
health	Koronaavaayiras: Itoophiyaatti namootni haaraan 150 Covid-19’n qabaman	Sa’aatii 24 darban keessatti saamuda namoota 5,141qoratame keessaa namootni  150 Covid-19’n qabamuu Ministeerri Fayyaa beeksiseera. Itoophiyaan erga vaayirasichi biyya seenuu ibsitee guyyaa tokko keessatti nama hanga kana baayyaturratti vaayirasichi argamuu gabaaftee hin beektu. Kuniis lakkoofsa namoota hanga ammaatti qabamanii 1,636’n  gaheera. Qorannoo kanaan kanneen vaayirasichi keessaatti argame keessaa dhiirri 94 dubartiin ammoo 56 Umriidhaan yoo kaahamu  3-72  gidduu jiru. Namoota kana keessaa sadii lammiilee biyya alaati. Namoota haaraa qabaman kana keessaa 123 Finfinnee, lama Oromiyaa, 13 Amaaraa, jaha Somaalee tokko Affaar irraa, lama Tigraay irraayi. Sa’aa 24 darbe kan bayyanatan afur ta’ee namootni hanga ammaa bayyanatan 250 gahaniiru. Haaraa kan du’e nama tokko dabalatee kan hanga ammaa du’an 18 gahaniiru. Oromiyaa keessatti qorannoo namoota 417 irratti gaggeefame keessaati namni lama qabamuun kan mirkanaa'e namootni lamaan jiraattota magaalaa Sandaafaafi Adaamaati. Lakkoofsa waliigalaa keessaa kan Oromiyaa keessatti vaayirasichaan qabamuun mirkanaa'e nama 92. Ministeerri Fayyaa ibsa isaa kanaan torbeewwan lamaan darban kanatti lakkoofsi nanoota vaayirasichaan qabamanii dhibbeentaa 300 oliin dabaluu beeksiseera. Vaayirasiin kun saffisaan dabalaa waan jiruuf hawaasni gorsa ogeeyyii ittisa dhibee kanaaf gorsa hojiirra akka oolchu gaafateera. Akka gabaasa Ministeera Fayyaa kanatti kanneen fayyaniifi Lubbuun isaanii darbeen alatti ammatti kanneen vaayirasii kanaan qabamanii jiran 1,366. Finfinnee keessatti namootni vaayirasii kanaan qabaman hanga ammaa 1, 205 kan ta'an yoo ta'u kanneen keessaa kutaleen magaalaa Addis Katamaa 355, Lidataan 180, Gullalleen 157 fi Booleen 120 qabaachuun walduraa duubaan sadarkaa 1-4 jirurratti argamu. Itoophiyaan hanga ammaatti saamuda 125,570 qoratteetti.	https://www.bbc.com/afaanoromoo/oduu-52923091
health	Koronaavaayiras: Akka ilaalcha lammilee UStti biyya kamtu Covid-19 to'achuun caalaa milkaa'ee?	"Lammiileen Ameerikaa biyyoota Covid-19 to'achuuf hojii hojjetaniin yoo madaalan Kooriyaa Kibbaafi Jarmaniin dinqisiifatanii, Xaaliyaaniifi Chaayinaan ammoo hojii gad aanaa hojjetaniiru jedhan. Dhaabbatni qorannoo Waashingitan jiru,   Pew Research Center biyyootni weerara Covid-19 to'achuuf hojii hojjetan madaaluuf sagalee lammiilee Ameerikaa 10,957 irraa sassaabeera. Haaluma kanaan qabxii biyya isaanii Ameerikaaf kennan caalaa hedduun isaanii Kooriyaa Kibbaafi Jarmaniif qabxii olaanaa kennaniiru. Kooriyaan Kibbaa weerara kana daftee ittisuuf hojiin hojjette gaariidha jedhaniiru namootni madaallii isaanii kaahan kunniin. Jarmanittis uggurri sochii yeroon labsame duuti biyyoota Awrooppaa biroon gad akka ta'u gargaareera jedhameera. Lammiileen kun hojii UK'n to'annoo dhibee kanaaf hojjette irratti yaada gara tokkotti luucca'e kennuun itti ulfaateera. Hedduun lammiilee biyyattii madaallii kana guutan Chaayinaafi Xaaliyaan to'annoo vaayirasii kanaa irratti hojii gaarii hin hojjenne jedhaniiru. Xaaliyaan biyyoota Awrooppaa keessaa biyya lammiilee hedduu sababa vaayirasii kanaan dhabdeedha. Harki caalaan namoota kanaa biyyi isaanii Ameerikaan weerara kana to'achuurratti biyyoota biroorraa muuxannoo waa baruu qabdi jedhaniiru. Dhaabbata qorannoo Pew keessatti daayireektara qorannoo global attitudes kan ta'an Richaard Waayik lammiileen Ameerikaa biyyootani adunyaarra jiran weerara kana akkamiin to'achuuf yaalaa akka jiran xiyyeeffannoon hordofuu jedhan. . Torbanoota muraasa dura Dhaabbatni Fayyaa Addunyaa (WHO) xiyyeeffannoo lammiilee Ameerikaa keessa hin turree kan jedhan Waayik, yaadni lammiileen kun qorannoo kanarratti kennan wal adda jedhan. Dimookraatota keessaa harki 62 dhaabbatichi weerara kana to'achuuf hojii akkaan dansaa ykn dansaa hojjeteeraa jedhaniiru. yaada kanatti Ripaablikaanota harka 28 qofat waliigale. Waayee odeeffannoo Dhaabbatichaa bahurraa amantaa qabaachuu ammoo tokko sadaffaan Ripaablikaanotaa dhaabbticha ni amannaa jedhaniiru. Dimookraatota keessaa harka 80'tu dhaabbaticha amana. Pireezidant Tiraamp, Koroonaavayirasiitiin   ""Chinese virus"" jechuun waamu filachuun isaanii Beejiingiin hedduu mufachiisa. Qeeqa irra deddeebiin Tiraamp irraa ka'uufis deebii kennaa Waayik akka jedhanitti bara 2005 irraa eegalee Ilaalcha Chaayinaaf qaban irratti gaaffi lammiilee Ameerikaafiyeessaa bahan irraa ilaalchi gadheen akka alaanaa horatamee hin beekuu jedhan. Dhimma kanarratti Dimookraatotaafi Ripaablikaanota gidduutti garaagarummaan yaadaa jirus dhiphachuu himaniiru. Ameerikaanonni yeroo dheeraaf dhimmoota akka daldalaa fi carraa hojiirratti Chaayinaarraa shakkii kan qaban ta'us amma ammoo kun gara naeenya Saayibariifi mirga namoomaattis ce'eera. Yeroo ammaa lammiilee Ameerikaa qorannoo kan keessatti hirmaatan keessaa harki 66 Chaayinaaf ilaalcha gaarii hin qaban. Odeeffannoo waayee Vaayirasii kanaarratti Chaayinaatii bahaniis harki 84 ''badaa hin amannu ykn hin amannu'' jedhan. Lammiilee Tiraampiin filatan keessaa harki walakkaa ol jechuunis %52 weerara kana to'achuuf laafina argarsiisaniiru jedhanii amanu. Namoota harka 47 ta'antu hojii Ameerikaan weerara kana to'achuuf hojjette ''daran dansa ykn dansa'' jechuun ibsan."	https://www.bbc.com/afaanoromoo/oduu-52763792
health	Koronaavaayiras: Itoophiyaatti weerarri COVID-19 sadaffaan muul’achuu Ministeerri Fayyaa beeksise	"Weerarri koronaavaayirasii marroo sadaffaan (third wave) Itoophiyaatti muul'achuu Ministirri Fayyaa Dr. Liyaa Taaddasaan ibsaniiru. FBCn akka gabaasetti, Itoophiyaatti torbee darbe weerara koronaavaayirasiitiin namoonni kumni 5 fi 547 qabamaniiru. Guyyaa tokkoo keessaatti namoonni 1,000 ol vaayrasichaan qabamu kan ibsan Dooktar Liyaan, weerarichi kan kanan duraa tureerraa dachaan dabaluu himaniiru. Yeroo ammaa tatamsa'inni dhibee kanaa dabaluun kan mul'isu weerarri vaayrasichaa sadaffaan biyyattitti muul'achuu isaa akka agarsiisu dubbatan  Dr. Liyaan. Kana ta'uun hubatamee, of eeggannoon kana dura taasifamuu cimee itti fufuu akka qabu Dr. Liyaan yaadachiisaniiru. Itoophiyaatti lakkoofsi namoota COVID-19n du'aniifi kanneen cimaa dhukkubsatan haala baayyee rifaasisaa ta'een dabalaa jiraachuu himuun qajeelfamni dhibee kanaa ittisuufi to'achuuf bahe torban darbe akka haaraatti foyyaa'uun isaa ibsameera. Qajeelfamni Ministeerri Fayyaafi Inistitiyuutiin Fayyaa Hawaasaa Itoophiyaa torbanuma kana keessa foyyeessanii baasan kun A L I Hagayya 13, 2013 irraa kaasee hojiirra oola jedhameera. Akka qajeelfama foyyaa'ee bahee kanaatti namni kamiyyi osoo maaksii hin godhatiin socho'uun dhorkamaa yoo ta'u, kun ammoo daa'imman umuriin isaanii waggaa ja'aa ol ta'e kan dabalatudha jedhameera. Namoota biyya tokkoo gara biyya biraatti ce'anirraan kan hafe buufata xiyyaaraa idil-addunyaa biyyattiirraan namoonni umuriin isaanii waggaa 10 ol ta'e hundumtuu qorannoo Covid-19 bu'aan isaa negatiiva ta'e saatii 120 ykn guyyoota shanii ol hin turre qabatanii dhufuu qabu akka qajeelfama haaraa kanatti. Kana malees, imaltoonni alaa galan guyyoota torbaaf adda of baasanii turuu qabu. Reeffa yeroo qixeessuufi gaggeessuuttis mana keessatti ykn bakka kanaaf qophaa'etti of eeggannoon barbaachisu taasifamuun akkuma jirutti ta'ee namoonni boo'ichaaf deeman ammoo 50 caaluu akka hin qabne ajaja qajeelfamni kun. Sirna awwaalchaa booda namoonni warra boo'ichaa jajjabeessuuf dunkaana keessa, mana keessa ykn bakka kanaaf jedhamee qophaa'etti walitti qabanis 50 ol ta'uu hin qabu. Qajeelfama qaamaan walirraa fagaachuu eeggachuu, akkasumas maaskii afaaniifi funyaan ittiin haguugatan godhachuu qabu jedhus cimsee kan itti fufu ta'a jedha. Yeroo walga'iin jiruttis of-eegannoowwan Covid-19 kennaman haala hordofeen namoonni hanga 50 ta'an walitti qabamuu danda'u jedha. Kun osoo kanaan jiruu magaalaan Finfinnee jiraattota magaalattii miliyoona tokkoo ol ta'an talaalchisuuf akka karoorfateeru Biiroon Fayyaa Magaalaa Finfinnee beeksiseera. Talaalliin marsaa kana kennamus namoota kanaan dura talaallicha hin fudhatiin, kanneen umuriin isaanii waggaa 35 ol ta'eefi kanneen umuriin isaanii waggaa 18 ta'ee garuu dhibee fayyaa dhibii qabanidha jedhameera. Kanaan alattis namoonni amalli hojii isaanii kan COVID-19f isaan saaxiluu danda'u jedhame waajiraalee mootummaafi miti-mootummaa 105 keessaa adda baafamanidha jechuun Hogganaan Biiroo Fayyaa FInfinnee r. Yohaannis Caalaa ibsaniiru. Dhaabbileen  hojjetoonni isaanii akka talaalliin kennamuuf dursi kennameef keessaa seektara geejjibaa, baankiiwwan dhuunfaafi kan mootummaa, komishiniin poolisii Federaalaafi Finfinnee keessatti argamu. Talaalliin kanneen akka Astiraazaanekaa, Siinoofarm fi Joonsan ende Joonsan jedhaman gargaarsaan biyyoota torba irraa argaman gara Itoophiyaa galaa jiraachuunis himameera. Dr. Yohaannis talaaliiwwan kanneen ilaalchisuun ergaa dabarsaniin, ""Maqaa talaaliiwwan kunneen ittiin waamaman addaa adda ta'us, nageenyi isaaniifi humni isaanii dhibee kana ittisuuf, akkasumas dhukkuma hamaaf saaxilamuufi du'aatii qaqqabuu malu hir'isuu keessatti hundi isaanii bu'aa wal fakkaatu qabu. Kana hubachuun hawaasni sodaa tokko malee gara buufataaleen fayyaa mootummaa deemuun talaallii bilisaan fudhachuun ofii isaafi maatii isaa weerara hama kanarraa eeguu qaba,"" jedhan. Koronaavaayirasiin erga Itoophiyaa seenee kaasee miidhaa hamaa qaqqabsiisuu baatus, torbeewwan afran darban keessa lakkoofsi namoota koronaavaayirasiin du'anii, gara wallaansa dhukkubsattoota cimaa dhukkubsataniitti geeffamaniifi namoonni haaraa qabaman haala yaaddeessaa ta'een, keessumaa magaalaa Finfinnee keessatti dabaluu isaa Dr. Yohaannis himaniiru. Weerarri dha'icha sadaffaa (thir wave)  biyyoota Afrikaa keessatti mul'atee ture, mallattoon isaa Finfinnee keessatti akka argamaa jirus himaniiru aanga'aan kun."	https://www.bbc.com/afaanoromoo/oduu-58308732
health	Koronaavaayiras: Naayijeeriyaatti namni Koroonaavaayirasiin qabame inni jalqabaa argame	Naayijeeriyaatti namni Koroonaavaayirasiin qabame inni jalqabaa argame. Ministirri Fayyaa biyyattii Osaagee Ihaanir ibsa Tiwiitar irratti baheen dhukkubsatichi lammii Itaalii, Miilaan irraa guyyoota lama dura Naayijeeriyaatti deebi'edha jedhan. Bu'aan yaalii fayyaa isaa akka agarsiisutti dhukkubsatichi mallattoolee hamaaf isa saaxilu hin qabu. Namni kun erga Naayijeeriyaa seenee namootattii dabarseera yoo taheef, hojii namoota adda baasuu raawwataa turre jedhan. Dhukkubsataan kun vaayrasichaan qabamuun nama biyyoota Sahaaraan gaditti jiraniif isa jalqabaati. Biyyooti addunyaa ammas vaayirasicharraa of eeguuf tarkaanfii garaagaraa fudhachaa jiru. Niiwziilaand namooti Iraan irraa dhufan yeroodhaaf biyyashee akka hin galle dhorkite. Dhorkaaan kun gaafa Jimaata kaa'ame hanga Bitootessa,3 hojjeta. Haa tahu malee murteen kun guyyaa lama lamatti ilaalama. Namooti guyyaa 14 keessatti Iraan turanii amma Niiw Ziilaand jiran adda ni baafamu. Niiw Ziilaand daawwattoota Chaayinaarraa dhaqan akka hin galeef dhorkiteetti. Ministirri fayyaa biyyattii barattoonni Chaayinaarra dhufanillee galuun akka hin hayyamamneef dubbatan. Jaappaan Wiixata dhufurraa qabee manneetii barnootaa biyyattii keessa jiran ni cufti. Kana jechuunsi barattoonni miiliyoona 13 tahan mana barumsaa hin deeman jechuu dha. Hanga dhuma baatii Bitootessaattis akkuma cufameen tura. Ministirri mummee biyyattii Shinzoo Abee jalqabni ji'a Bitootessaa yeroo baayyee murteessaa tatamasa'uu vaayirasii kanaa itti ittifnu dha jedhan. Murtoo kanattii garuu hundi gammadaa miti. ''Maatiin ijoollee tokko,'' ijoollee mana barnootaa irraa hambisuun isaan eeguu danda'a garuu maatiin hojii qaban kan mana hin oolle hoo jetti. Sodaan vaayirasii koroonaa gabaa jumlaa addunyaa gadi buusaa jira. Safartuun gabaa kaampaaniwwwan gurguddaa Ameerikaa Dow Jones index  qabxii 1,200 gadi bu'uu agarsiisa kunimmoo seenaa keessatti isa jalqabaati. Gabaan Jaappaan Jimaata darbe harka 3 hir'iseera, kan Awustiraaliyaa akkasuma harka 3.5 gad-bu'eera. Xiinxalaan faayinaansii dhaaba Bankrate.com Gireeg Maakbiraayid shakkii fi sodaan yoo baay'atu gabaan akka malee gadi bu'a jedhu. Gama biraan Hoong Koong keessatti sareen dhiigni 'positive' taanaan adda baafamteetti. Abbaan saree kanaas koroonaavaayirasiin nama qabamedha. Qondaalotni biyyattii sareen dhugumaan qabamuushee baruuf qorannoo dabalataa akka gaggeessaniifi qorannoo ammaan dura taasisan wal-tutuqqaa naannoo irraa itti darbuu isaa mirkaneessan dubbatan. Sareen kun mallattii vaayirasichaa garuu hin qabdu. Hogganaan Dhaabbata Fayyaa Addunyaa vaayirasichi sadarkaa murteessaarra gaheera, weeraratti ol guddachuullee danda'a jedhan. Kooriyaa Kibbaatti namoonni 256 haaraa vaayirasichaan qabamaniiru. Kunis lakkoofsa namoota hanga yoonaa vaayirasichaan qabaman 2,022 qaqqabeera. Akka addunyaatti namoonni vaayirasii koronaan qabaman 80,000 kan gahan yoo tahu, vaayirasichi biyyoota 50 kan qaqqabe yoo tahu. Namoonni 2,800 kan du'an yoo tah baayyeen isaanii Chaayinaa naannoo Hubee keessatti argamu.	https://www.bbc.com/afaanoromoo/oduu-51670223
health	Dhibeen maalummaan isaa hin beekamne Veenaatti dipiloomaatota US qabe	Bulchiinsi Baayidan dhukkuba ammaaf maalummaan isaa hin beekamne dipiloomaatota biyyattii magaalaa guddoo Oostiriyaa Veenaa jiran irratti mul'ate qorachaa jiraachuu hima. Erga Joo Baayidan Amajjii darbe aangootti dhufanii dipiloomaatonni fi hojjettoonni bulchiinsaa US Veenaa jiran 20 ta'an mallattoo dhibee sammuu maalummaan isaa hin beekamne 'Havana Syndrome' fakkaatu ofirratti arguu gabaasanii jiru. 'Havana syndrome' ibsa gahaa qabaachuu baatullee saayintiistonni Ameerikaa carallaan uumamuu akka hin oolle tilmaamu. Dhibeen kun jalqaba kan mul'ate Kuubaa keessatti bara 2016/17 ture. Yeroos dipiloomaatonni Ameerikaa fi Kaanadaa magaalaa guddoo Kuubaa Havaanaa turan mallattoowwan akka joonja'uu /dizziness/, madaala eeggachuu dadhabuu, dhagahuu dhabuu fi aarii himachaa turan. Ameerikaan haleellaa carallaa /sonic attacks/ raawwachuun Kuubaa yoo himattu, Kuubaan jabeessitee waakkatte. Kunis biyyoota lamaan jidduutti muddama uumee ture. Qorannoon Ameerikaan bara 2019 goote dipiloomaatota mallattoo sana ofirratti argan irratti 'rakkoolee sammuu/brain abnormalities/ argamuu mul'ise. Kuubaan qorannicha kufaa goote. Dhibeen amma dipiloomaatota Ameerikaa Veenaa jiran irratti mul'ates 'Havana Syndrome' kan fakkaatu yoo ta'u, jalqaba kan gabaafame Jimaata darbe barruu Niwu Yookar irratti ture. Boodarra ministeerri haajaa alaa Ameerikaa dhimmicha mirkaneessee, qorachaa akka jirus hime. Ministeerri haajaa alaa Oostiriyaas dhimmicha mootummaa Ameerikaa waliin ta'uun qorachaa akka jiru Rooyitars gabaaseera. Veenaan magaalaa jiddugala dipiloomaasii ta'uun maqaa gaarii qabdu yoo taatu, Ameerikaan waggoota dheeraaf achi buufattee turte. Magaalattiin ammaan kana marii dhimma niwukileeraa biyyoota Lixaa fi Iraan jidduutti taasifamu keessummeessaa jirti. Mallattooleen dhibee kanaa bakka biraattis argamuun gabaafamulleen Ameerikaan lakkoofsi Veenaa guddaa ta'uu himti.	https://www.bbc.com/afaanoromoo/oduu-57878336
health	Naayijeeriyaa: Gareen doktorootaa lakkuu walitti maxxananii dhalatan adda baasan	Gareen doktoroota Naayijeeriyaa 78 ta'an lakkuu walitti maxxananii dhalatan wallaansa baqaqsanii yaaluutiin gargar baasan. Doktorri duree wallaansa baqaqsaniin yaaluu Dr. Imaanu'eel Ameeh BBC'tti akka himanitti, wallaansi Lapheefi garaa daa'imman lakkuu kanneen  gargar baasuuf ji'a Sadaasa keessa raawwate. Obbolaan lamaanis amma nagaan gara manasaanii deemuuf fayyummaa guutuurratti argamu jedhu. Dr. Imaanu'eel akka jedhanitti yaaliin isaanii kanattis baasiin birrii miiliyoonaa 1,650,000 kan itti baheefi wallaansicha xumuruufis sa'aatii 12 fudhateera jedhu. Wallaansichis doktaroota garee lamaa kan miseensoota 78 qabu hirmaachise ture. Ta'us malees, sababii maatiin daa'imman keanneen Miikaa'eel Edeeh fi Maariyaa Onyaa Maartiin kanfalticha  raawwachuuf hindandeenyeefu, Hospitaalli Biyyaalessaa Abujaa baasii wallaansa obbolaawwaanii kanneenii maatiisaanii hin kaffalchiifne. Madda galii jireenyaasaanii mindaa obbo Onyaa Maartiinis hojii halluu dibuun argatuudha. Obbo Maartiinis fi Edeeh'n ijoolleesaanii akkuma dhalataniin ji'a Hagayya keessa gara hospitaalaa Abujaa geessaniin. Ta'us garuu doktoroonni yeroo sanatti ijoollee haala gaariirraa waan hin turreef wallaansa baqaqsanii yaaluu hin taasifneef. Obboleewwan kunneenis hospitaalaa mootummaa keessatti ji'oota 15 eega dursiifamanii booda wallaansa argachuuf abdii akka qaban itti himame. Hospitaalichi waggoota 20 darbaniif lakkuuwwan walitti maxxaniin dhalatan 11 gargar baaseera. Lakkuuwwaan hundisanii ammoo kan garaa isaanii walitti waxxaneedha. Daarektarri Meedikaala hospitaalichaa kan ta'an Jaff Momoh akka jedhanitti, yaaliin wallaansa kanaas wallaansa isa jalqabaa kan tiruu, lapheefi qaama lafee cinaachaafi foon isa gadii walitti qabu (diaphragm) irratti taasifameedha jedhu. Obbo Maartiinis ijoolleesaa lubbuun jiraachuufi fayyaa ta'uusaanii akka isa gammachiise dubbata. Haati ijoollee hojjattoota hospitaalichaa isaan gargaaran galateeffachuudhaaf jecha hin qabu jette. Ministirri Fayyaa biyyatti doktoroota wallaansa taasisaniifi maatii jajjabeessuuf hospitaalaa deemaniiru. Ministirri dhimmi dubartootaas haadha ijoolleetiif hojii kennuuf waadaa galaniiru.	https://www.bbc.com/afaanoromoo/oduu-51030712
health	"Koronaavaayirasii: ""Nan fayya moo nan du'a jedhee shakkii keessa galeen ture"""	Ogeeyyiin fayyaa kanneen koronaavaayirasiin saaxilamuuf carraa bal'aa qaban keessaa warra duraati. Dr Faasikaa Amdasillaasee vaayirasichaan qabamanii fayyan. Nan fayya moo nan du'a jedhee shakkii keessa galeen ture jedhu.	https://www.bbc.com/afaanoromoo/oduu-53900898
health	Koronaavaayiras: 'Ekeraan' magaalaa Indoneezhiyaa keessatti hojiirra oolmaa qajeelfama walirraa fageenyaa to'achuuf gargaaraa jira	"Biyya Indoneezhiyaa mandara tokko keessatti 'ekeraa' fayyadamuun weerara koronaavaayirasii ittisuuf hojiirra oolmaa qajeelfama walirraa fageenya hawaasummaa to'achaa jiru. Ganda sana keessatti namoonni fedhii isaaniitiin akka 'ekeraatti' uffatanii namoonni akka walirraa fageenya hawaasummaa hojiirra oolchaniif sodaachisu. Gandi Kepuuh jedhamtuufi Odola Jaavaa irratti argamtu kun ji'a darberraa kaastee 'ekeraa' halkan to'atan kana kan bobbaasuu jalqabde. Fookloorii Indoneezhiyaa keessatti ekeraan beekamaa Pokong jedhamu lubbuu namoota du'anii kiyyoon qabatee bakka bu'a. Haata'u malee, akka ogeessonni jedhanitti lakkoofsi sirrii namoota vaayirasichi guutummaa biyyattiitti irratti argamee kana caala sodaan jedhu jira. Akka hojjetaan dhaabbata oduu Roohitars tokko gara mandaraa sanatti imaluun peroo Pokogo hojiirra jiru ilaaletti garuu yeroo jalqabaa kaayyoo yaadameef faallaa ta'ee argamee ture. Namoonni ganda sanaa tola-ooltota sana ilaaluudhaaf itti dacha'anii turan. Haata'u malee, akka namoonni naannoo sanaa jedhanitti garuu Pokong osoo hin beekamiin waan ummata keessa seenaniif tooftaan sun namoota sodaachisuudhaaf gargaareera jedhu. ""Erga Pokong naannoo sanatti mul'atanii booda maatiifi ijoolleen mana isaaniitii hin baane,"" jechuun Royitarsitti dubbatu jiraataan Karnoo Suppaadoo jedhaman. ""Sagada galgalaa boodas namoonni walitti hin qabamanis, daandiirras hin turan."" Eegduun masjiida qe'ee sanaa Anjaar Paankaa jedhaman Jakaartaa Post maxxansa jedhamutti akka himanitti, tooftaan kun hojjeteera. Sababiin isaa ammoo dhukkubichi akka ajjeesuu danda'ullee waan jiraattota yaadachiisuuf ni sodaatu. Tooftaan 'ekeraa' fayyadamuu kun garee dargaggootaa poolisoota ganda sanaa waliin ta'uudhaan qophaa'e. ""Waan addaa hojjechuu barbaadne. Wanta nama rifaasisuufi qalbii namaa qabatu uumuu barbaadnee Pokong kan baayyee rifaasisaafi sodaachisaa ta'e fayyadamne,"" jedha dursaan garee dargaggoota Anjaar Pankaaningtaas. Tarkaanfiin cimaan fudhatamuu baannaan namoonni dhibeen kun irratti argamu akka malee baayyachuun humna dhaabbata fayyaa biyyattii ol ta'uu mala sodaan jedhu jiraatullee, Pirezedaantiin Indoneeshiyaa Jookoo Widoodoo tarkaanfii sochii dhorkuun hin fudhatiin jiru. ""Jiraattonni ammallee akkamiin akka weerara Covid-19 kana ittiin ittisuun danda'amu irratti hubannoo hin qaban,"" jechuun Rooyitarsitti dubbatan dursaan gandichaa. ""Jireenya isuma yeroo nagaa baran jiraachuu barbaadu. Qajeelfama mana turaa jedhu hojiirra oolchuun rakkisaadha."" Akka ragaa Yunvarsiitii Joon Hopkiinsitti Indoneeshiyaa keessatti namoota 4,500 koronaavaayirasiin kan irratti argame yoo ta'u namoonni 400 ammoo dhibee kanaan du'aniiru. Baramaa ta'uu baatus, tarkaanfii adda ta'e akka kanaatiin balaa dhibeen kun qaqqabsiisurratti hubannoo hawaasaa cimsuuf inni kun addunyaarratti kan jalqabaa miti. Indiyaa keessatti, balaa vaayirasichi qaqqabsiisu akka hubatan gochuudhaaf poolisoonni helmeetii boca vaayirasii qabu godhatanii uummata keessa deemu."	https://www.bbc.com/afaanoromoo/oduu-52273649
health	Weellisaan 'dubrummaa' intala isaa waggaa waggaan qorachiisu mormii kaase	"Weellisaan lammii Ameerikaa T.I intala isaa ganna 18 taate ogeessa gadameessaa bira fiduun 'dubrummaa'n ishee jiraachuufi jiraachu dhabuusa akka adda baafate eega dubbatte booda mormii kaaseera. Weellisan kun dabalataanis doktorri qorannicha geeggeesse ""bu'aa qorannichaa saffisaan' naa kenne jechuun doktoricha ajaa'ibsiifateera. Kanarraa kan ka'e seera baaftoonni Niiw Yoorki dubartoonni dursanii saal-qunnamtii godhanii yoo jiraatan beekuuf qorannoon 'dubrummaa' akka hafu gaafataa jiru. Qorannicha akka hafun kan gaafatan keessaa tokko kan ta'an miseensi paartii dimookiraatootaa Miisheel Soolaajis ""taateen kun miidhaa dubartootarra gahu keessa isa tokko"" jechuun BBC'tti himaniiru. ""T.I qorannoo 'dubrummaa' intalasaarratti akka taasifamu godheefi yaanni inni kenne fudhatama hin qabu. Gocha isaa kanaan ilaalcha dogongoraa dubartoonni akka meeshaatti ilaalaman dabarseera,"" jedhu miseensi paartichaa. Seerri akka ba'u eeggamu kun wixineen walfakkaata mana mareedhaaf dhiyaatee koreen akka irratti mari'atu ni eeggama. Seericha fudhatama argatee yoo raggaasiifame qorannoon 'dubrummaa'irratti godhamu kamuu seeraan ala yoo ta'u; doktoroonni qorannichi taasisan kamuu hayyamni hojii isaanii ni haqama. Dabalataanis, doktorootarratti himannaan irratti kan banamu yoo ta'u; qorannichi immoo yoo mana yaalaatiin alatti gaggeeffame immoo akka qocollaa saalaatti fudhatama. Yeroo ammaatti seerri qorannoo 'dubrummaa' guutuu Ameerikaa keessatti dhorku hin jiru. Akka addunyaatti biyyoonni qorannoo 'dubrummaa' gaggeessan 20 yoo ta'an; akka Dhaabbata Fayyaa Addunyaatti garuu qorannichi faayidaa tokkollee kan hin qabneefi dubartootarratti gocha miidhaafi dhukkubbi fiduuti jedhan. Ogeessota fayyaa biratti hojii saayinsaawaa kan hin taaneefi mirga namummaa dubartootaa kan dhiibu ta'uusaatiin alatti faayidaa tokkollee hin qabu. Dabalataaniis qorannichaan 'dubrummaa'n jiraachuufi jiraachuu dhabuusaa beekuun hin danda'amu jedha Dhaabbanni Fayyaa Addunyaa. Bu'aan qorannichaas miidhaa qaamaafi xiinsammuu qabaachuus danda'a. Dhaabbata Fayyaa Addunyaatti; Dhaabbanni mirga namummaafi dubartootaa gochicha ""barbaachisaa kan hin taane"" jechuun idil addunyaatti akka dhorkamu waamicha dhiheesseera. Qorannoo 'dubrummaa' waggaa waggaan Qorannichi abbaasheen akka irratti taasifamu kan godhamte intalli weellisaa T.I Deeyije Haaris; dhimmichi erga ifa taasifame booda miidiyaalee hawaasummaa heddurratti abbaashee hordofuu akka dhiifte gabaafameera. Weellisaan ganna 39 maqaan isaa dhaloota Kaalifoord Haaris yoo ta'u badhaasa Giraamii sadi argateera. Qorannoo 'dubrummaa' intalasaarratti eega godhe kan dubbate tamsaasa poodkaastii tokkorratti dhiyaateeti. Weellisichi marii san irratti waa'ee barnootaa saalaan walqabatan ijoolleedhaaf kennamu ilaalchisee gaafatamee yeroo deebisu; ""marii ifa ta'e qofa osoo hin taane waggaa waggaan doktora bira fiduun 'dubrummaa' ishee nan qorachiisa,"" jedheera. Weellisichi akka jedheti doktorichi biskileetii ofuufi fardaan gulufuun; sochii ispoortiirrattiifi sababa hojiilee ulfaataan 'dubrummaa'n baduu akka danda'u dubbatus ""sochiilee ulfaatoo gootee hin beektu. Kanaafuu qorannicha taasifnee bu'aasaa saffisaan arganne"" jechuun dubbateera. Dubartoota sadirraa ijoollee jaha kan qabu T.I dhimmoota garagaraarraatti mormii kaasuun isaa waan haaraa miti. Weellisichi asiin dura gurgurtaa meeshaa waraanaafi qoricha sammuu namaa adoochaniin himatamee al-lama hidhaaf saaxilamee ture. Haati warraasaa Tiiniiyi jedhamtee beekamtu barreessituu walaloofi weellistuu yoo taatu amanamaa miti jechuun asiin duraa himannaarratti banteetti."	https://www.bbc.com/afaanoromoo/oduu-50683736
health	Ameerikaa yaada lammiileen paaspoortii Covid qabaachuu jedhu kuffiste	Mootummaan Ameerikaa namoota talaallii Covid-19 fudhataniif paaspoortii federaalaa kennuun dirqama akka ta'u yaada dhiyaatee ture icciitiin dhunfaafi mirgoonni biraas eegamuu qabaatu jechuun yaadicha kuffiseera. Yaanni paasportii haaraa kana qopheessuu kunis Ameerikaa qofaan osoo hin taane, nageenya imaltoota addunyaa eegsisuuf jecha dhimma biyyoota biraatiin illeen yaadamaa jiruudha. Haata'u malee, kanneen yaada kana mormanis mirga walqixxummaa nama dhabsiisuu danda'a jechuun falman. Ameerikaan hanga ammaatti namoota 550,000 koronaadhaan kan dhabde yoo ta'u, lammiileen sanadii kana qabachuun akka socho'aniif akka hindirqisiifne ifa taasiseera. Dubbii himaan Waayit Hawuus Jeen Piisaakii galmeen ragaan (database) namoota talaallii Covid fudhatan itti kuufamuuf akka hinqophoofne dubbataniiru. Kana malees, ''namoonni talaallii Covid-19 fudhatan waraqaa ragaa tokkolleen akka qabatan taasisuuf ajajni motummaan federaalaa baasu kamuu hinjiraatu'' jedhan. ''Mootummaan ammas ta'e gara fuuladuraatti sirna lammiilee waraqaa ragaa akka baatan dirqisiisuu hindeeggaru,'' jechuun ibsan. Biyyoota addunyaa keessaa Inglizii sirna ''waraqaa ragaa haala Covid-19'' jedhu qopheessaa kan jirtu yoo ta'u, kunis qophiiwwan muziqaafi dorgommiiwwan ispoortii qopheessuuf ni dandeessisa jedhameera. Sirna kanaanis namoonni talaallii koronaavaayirasi fudhatan ykn namoonni dhukkubicha irraa bayyanatan adda baasuun galmeessuuf ni dandeessisa jedhameera. Gamtaan Awuroppaas sanadii kanaan walfakkaatu beeksisuuf hojjataa kan jiru yoo ta'u, Israa'el gama isheetiin, ''Kaardii Magariisa [Green Pass]'' jedhameefi namoota guutummaatti talaalaman ykn kanneen dhukkubicha irraa bayyanatan qabatan kennuu eegaltee jirti. Kaardiin kunis namoonni wayita gara hoteelootaa, bakkeewwan ispoortiin itti gaggeeffamu ykn manneen tiyaatiraa wayita deeman kan agarsiisan jedhameera. Dhaabbanni Fayyaa Addunyaa (WHO)n gama isaatiin Kibxata akka jedheetti, ammatti yaada paasportii talaallii qabachuu hindeeggaru jedheera. Sababiinsaas talaallichi mataansaa hanga ammaa tatamsa'ina dhukkubichaa kan ittisu ykn ta'uu dhiisuun bakka hinbaramneefi yaaddoo loogiin mudachuu ta'uu himeera.	https://www.bbc.com/afaanoromoo/oduu-56659685
health	‘Manni keenya halkan tokkotti hospitaalatti jijjiirame	Mukuul Gaarg Ebla 24  eessummisaa umuriin ganna 57 dhukkubsatee ho’ii qaamaasaa daballaan baayyee akka yaadda'an dubbata. Guyyaa lama booda miseensoota maatiisaa 17 keessa namootni lama biroonis dhukkubsatan. Jalqabaratti Mukuul Gaarg koronaavaayirasiidha jedhe amanuu waan hin feeneef, uttaalloodha jechuun bira tare. “Mana keessatti namootni shan jaha ta’anii dhukkubsatanii beeku, na’uu hin qabnu,” jechuun ofitti hime. Guyyoota itti aanan keessatti namootni mana sanaa shan biroon mallattoo Covid-19 agarsiisuu yeroo eegalaan, naasuun isaa dabalaa adeeme. Sana booda maatii isaani 17 keessa 11 koronaavaayirasii akka qaban barame. “Nama bakkee waliin wal hin agarree, namni haraan bakkeerra mana keenya seenes hin turre. Ta’us garuu Koronaavaayirasiin mana keenya seene maatii keenya tokko tokkon hubuu eegale,” jechuun Gaarg barreesseera. Qajeelfamni sochii ugguruu biyyattii, namootni manaa akka hin baanee godhu Bitootessa 25 eegale hanga torban darbanitti ture. Indiyaa keessatti garuu manneen maatii jiran keessa %40 kan ta’an maatii dhaloota adda addatu waliin jiraata. Kun immoo vaayirasichaaf nama saaxila, sababiinsaa qorannoon akka agarsiisutti vaayirasichi mana keessatti caalatti daddarba. “Maatiin hundi bakka tokkotti yeroo walitti qabamu namni tokko qabamnaan, warra kaaniif kan hin oolle ta’a,” jedha ogeessi qorannoo vaayirasii Dr Jaakoob Joon. Akka maatiin Gaarg hubatanittis, maatiin guddaan yeroo sochiin uggurametti mana tokko keessa turanii gorsa walirraa fagaachuu jedhu hojiirra olchuun hin danda’amu. Maatiin Gaarg mana darbii sadii safara walitti sissiqaa kaaba-lixa Delhii keessa jiraatu. Gaaarg, nama ganna 33, hadhawarraasaa ganna 30 fi ijoolleen isaanii lamaan ganna jahaafi lamaa darbii sadaffaarra jiraatu. Darbii hafan lamaan keessa ammoo essummmansaafi maatii isaaniitu jiraata. Maatii isaanii keessa da’imaa ganna afurii kaasee hanga akaakkayyuu isaa ganna 90 siree irraa ka’uu hin dandeenyetu jira. Manneen biroo hedduu dhiphoo kan ta’an ta’us mannii maatii Gaarg bal’aa ture. Ta’us vaayirasichi ariitiin tatamsa’uun ga’eessoota manasanaa harka caalan hubeera. Maatiisaanii keessa kan jalqaba dhukkubsate eessuma Gaargidha. Maatiin garuu ammayyuu vaayirasichi akkamiin akka isa qabate hin beekan. “Lafa gabaattii ykn namoota kuduraa naanneessan irraa ta’a jennee yaadna, sababiinsaa wantoota kanaaf malee namni manaa ba’ee beeku hin jiru,” jedha. Garuu vaayirasichi tatamsa’aa akka deemeen sodaafi qaniirraan kan ka’e qorannoo gaggeessurraa of qusatani. “Nuti 17 taanuus, qofummaan garuu nutti dhaga’ame. Utuu nuti waa taanee sababa koronaavayirasiin logii jirurraan ka’e namni awwaalcha keenyalle dhufu jiraa?” Garuu jalqaba Caamsaa keessa yeroo adaadaansaa ganna 54 hargaanuuf rakkattutti maatiin gara hospitaalaatti ishee geessan. Sana booda hundi isaanii qoratamuu akka qabnu hubachuu isaanii Gaarg ni hima. Baatiin Caamsaa guutuu vaayirasichaa wal’aanuun darbe. Gaarg sa’aatii dheeraa doktarootaa waliin bilbilaan haasa’uun akka dabarse hima. “Mallaatoo isaan qaban irratti hundaa’uun bakka maatii keenya geggedarra turre. Kanaaf, namootni ho’ina qaamaa guddaa qaban lama kutaa tokko keessa hin bulan. Namoota hubaman 11 keessaa 6 durumaan dhibee sukkaaraa, onneefi dhibbaa dhigaa waan qabaniif isaan caalatti saaxilamoo turan. “Halkan tokkotti, hundi keenya dabareen akka narsiitti tajaajilaa manni keenya wiirtuu wal’aansa Covid-19 ta’e,” jedha Gaarg. Gaarg mudannoo maatiisaa kana qooduuf kan filate namoota gargaarsa gaafachuuf soodatan jajjabeessuf akka ta’e hima. “Jalqabaratti, namni maal jedha isa jedhu yaddofna turre. Boodarra deebii namootaa, rakkoo hin qabu vaayirasichaan qabamuun wanta nama qaanessu miti jedhu arguun gaaridha.” Torban lammataa Caamsaa keessa, mallattoon dhukkubichaa badaa deemee maatiinis jala jalaan vaayirasicharraa bilisaa ta’aa dhufuun isaanii tasgabbii uume. Adaadaan Gaargis vaayirasicharraa bayyannattee hospitaalaa baate. Haalli hamaan kun akka dhumetti itti dhaga’ame. Dhuma Caamsaa keessa isa dabalatee nama sadii qofatu vaayirasicha qaba ture. Waxabajjii 1 irratti marsaa sadaffaaf qoratamanii vaayirasicharra bilisa ta’an. “Akka maatiitti, akka batii jalqabaa yeroo sochii ugguraatti yeroo ammanaa waliin dabarasinee hin beeknu. Yeroo gammachuu maatii keenyaa ture, duraa dubaan yeroo maatiin dhukkubsaachaa deemutti cimaa dhufe malee jedha. “Yeroo gariifi hamaa waliitti wal agarree ta’us kun waliin akka jabaannu nu godheera,” jedha. “Deebinee akka hin qabamneef of eeggannoo gochaa jirra, ta’us ammaaf garuu vaayirasii kana mo’annee darbuu keenyaa gammachuu guddaa keessa jirra.”	https://www.bbc.com/afaanoromoo/oduu-53003327
health	Kim Kaardaashiyaan dhimma fayyaa sammuu abbaa warraashee ifatti dubbatte	Kim Kaardaashiyaan Weest dhimma haasaa addaa inni taasiseen booda wa’ee fayyina sammuu abbaa warraashee Kaaniyee Weest irratti ifatti ibsa kennite. Fuula Inistagiramii isheeratti: “Akka hedduun keessan beekta Kaaniyee dhibee xiinsammuu ‘bi-polar disoder’ jedhamu qaba,” jechuun barreessite. “Namni dhibee kana qabu ykn nama qabu beeku, dhibee kana hubbachuun akkam akka cimuufi rakkiisaa akka ta’e ni beeka.” Kaaniyeen “nama beekaa garuu walxaxaa ta’e,” kan “takka takka wanti inni dubbatu waan yaade waliin hin deemnedha,” jetteetti. Ameerikaatti weellisaa /raapparii bekkamtii qaban keessa tokko kan ta’e Kaaniyeen amma filannoo pirazdaantumma US’f dorgomuu yaalaa jira. Kanaanis walqabate Tiwiiitara gubbaatti gaaffiifi yaaddoon hedduu ka’eera. Kaaniyeefi Kim bara 2014tti bultuu ijaarratanii ijoollee afur waliin qabu. Ergaa Roobii barreessite kanarratti Kim kanaan dura dhibeen isaa kun maatii isaani akkamiin akka miidhe ifatti dubbattee akka hin beekne himuun “ ijoolleekoof waanan dhimmuufi dhimmaa fayyaa isaa irratti Kaaniyeen mirga iccitii gochuu qaba,” jetteetti. “Har’a garuu, sababa logiifi qooliffannaa dhibee sammuurraa jiruuf yaadakoo kennuu akkan qabu natty dhaga’ama,” jechuun barreessiteetti. “Namootni waayee kanaa hin beekne, namaratti faraduufi maatiinis ta’e hiriyyoonni hagam yaalanis namni dhibee kana qabu yaalii argachuuf ofiin fedhii qabachuu akka qabu hin hubatani.” Itti fufuun Kim abbaan warraa ishee ‘nama beekkamtii qabufi ija uummata dura waan jedhuuf gochii isaa yaadaafi miira ciccimaa kaasuu danda’a” garuu garaamummaafi hubannaan akka keennamuuf gaafatteetti. “Inni nama beekaa ta’e garuu walxaxaa ta’e, kanarratti immoo artistiifi nama gurrrachhaa ta’uu isaan dhibbaan kan irra jiru, du’a harmee isaan kan miidhameefi sababa dhibee isaan qofummaan nama itti dhaga’amuudha,” jetteetti. “Namootni Kaaniyee dhiyeenyatti beekan lapheesaa beeku, haasaan isaas takka takkaa yadaa isaa waliin kan hin deemne ta’uu ni hubatu. “Namni dhibee ‘bipolar disoder’ qabaachun dandeettii fi abjuu namaa, akkamuma waan adda ta’eefi hin taanee ta’us kana kan balleessu miti. “Miidaleefi uummatni kana keessa darbuu akka dandeenyuuf gara laafummaafi hubannaa akka keennaniin gaafachuun barbaada.”	https://www.bbc.com/afaanoromoo/oduu-53510347
health	Koronaavaayirasi: Lammiileen Meeksiikoo Ameerikaanoota daangaa ce'an irratti uggurri akka taasifamu gaafatan	"Mormitoonni Meeksikoo soodaa imaltoonni Ameerikaa hin qoratamiin Koronaavaayirasiii tamsaasaa jiru jedhuun daandaa Ameerikaa gara kibbaa cufaniiru. Jiraattonni magaalaa Sonoraa, daandii Meeksikoo seensisu guyyaa lammataaf akka cufan waadaa seenaniiru. Namootni kun haaguggaa fuulaa ykn Maaskii godhatanii dhaadannoo lammilee Ameerikaatiin ""Mana oolaa"" jedhu qabatanii turani. Meeksikoo keessatti namootni vaayirasichaan qabaman 500 gadi yoo ta'n Ameerikaa keessa ammoo 85,000 darbeera. Daangaan kun daldaltoota 'barbaachisoo' ta'aniif malee nama hundaaf cufamaa ta'us mormitoonni garuu qajeelfamni kun sirritti hojiirra hin oolle aanga'onnis qorannoo gaggeessa hin jirani jedhu. Mormiin kun kan dursame miseensota gartuu 'Sonorans for Health and Life' jedhaman kan gaaffii namootni Ameerikaarra gara Meeksikoo galan hundi qoronnoo fayyaa gaggeessu qabu jedhu kaasaniini. Miseensa gartuu kanaa kan ta'e Josee Luwis Hernaandez ""weerara kana to'achuuf qoronnoon fayyaa mootummaa federaalaan gaggeefamaa jiru hin jiru. Nuti kanaaf as jirra.,'' jechuun hime. ''Pirezidantiin Meeksikoo Andires Manu'el Loopez Obraador hatattamaan tarkaanfii akka fudhataniif waamichaa dhiyeessuf kana goona"" jechuun miidiyaa Arizonaa Rippablikitti himeera. Pirezidantiin Meeksikoos ta'e kan Ameerikaa Donaald Tiraamp akkaataa weerara kanaaf deebii kennaa jiraniif qeeqamaniiru. Obbo Hernaandez mormiin Roobii gaggeefame Pirezidaant Lopeez Obraadoriif  ""akeekkachiisa jalqaabati"" jedheera. Gartuun kun seerri lammileen Ameerikaa ykn Meeksikoo, kanneen guyya guyyaan hojii fi baruumsaaf jecha US'tti deddeebi'an dabalatee, kanneen daawwannaafi sababa fayyaaf daangaa akka hin dabarree dhorkuu hojiirra haa oolu jedhu. Akkasumas lammiilee Meeksikoo US'rraa ari'amanii biyyatti deebi'aniif angaa'onni qorannoo fayyaa gaggeessu qabu jedhu. Akka gabaasa Rippablikitti Bulchiinsa Ameerikaa, Arizoonaa, Meeksikoo dangeessu keessatti namootni vaayirasicha qaban 400 yoo ta'u namootni lubbuun darbes hedduun jiru. Ameerikaan baay'ina namoota koronaavaayirasiin hubamaniin addunyaa irraa sadarkaa 3ffaarra jirti. Bulchiinsa Sonoraa keessatti namootni covid-19 qaban afur qofa yoo ta'an namni inni jalqabaas Bitootessa 16 irratti adda baafamees maanguddoo dhiyeenya US irraa deebi'e ture. Pirezdantiin Meeksikoo weerara kana irrattii deebii suuta jedhaa kennuu isaaniin biyyaa keessaafi alatti qeeqi irratti dhihaataa jira. Dabalataanis, yeroo namootni addunyaa mana isaani keessa oolu eegalanitti isaan hiriirota irratti hirmaachuuun, harka fudhee nagaa nama gaafachuufi da'immaan dhungachuuf filachuu isaaniif qeeqameera."	https://www.bbc.com/afaanoromoo/oduu-52059883
health	Niw Ziilaand dargaggoonni tamboo akka hin xuuxne dhorkuuf	Niiw Zilaand kaayyoo lammiilee dhaloota egeree ''tamboorraa bilisa ta'e'' uumuu jedhuutiin, sijaaraafi omishaalee tamboo kaan dargaggootatti akka hin gurguramne dhorkuuf. Tarkaanfiin kunis qaama labsii Ministeera fayyaa Niiw Zilaand Kamisa sijaaraa xuuxuu hambisuuf labseeti jedhameera. ''Dhaloonni haaraan gonkumaa akka hin xuuxne mirkanneessuu barbaadna,'' jedhan Ministirri Fayyaa biyyattii Dr Ayeshaa Veeraa. Seerichi bara dhufu yoo raggaasifame, kanneen umuriin waggaa 14 ykn bara 2008 as dhalatan gonkumaa sijaaraa bituu hin danda'an. Hakiimoonnii fi ogeessonni fayyaas riiformii ''addunyaa- durse'' jedhame biyyattiin fudhattetti gammadaniiru. ''Namoonni akka dhaaban ykn gara omishaalee miidhaansaanii gadaanaa ta'eetti akka jijjiratan ni gargaara. Akkasumas dhaloonni haaraa akka araada niikotiniin hin qabamne ni gargaara,'' jedhan Pirofessar Jaaneet Huuk Yunivarsitii Otaagoo irraa. Biyyattiin galma biyyaaleessaa bara 2025tti hammentaa namoota sijaaraa xuuxanii %5n gadi hir'isuu, booda ammoo guutummaatti hambiisuu, jedhu galmaan gahuuf hojjataa jirti. Ammattis Niiw Zilaandiitti gaheessooti %13 ta'an sijaaraa kan xuuxaa jiran yoo ta'u, kunis waggaa kudhan dura %18 irraa gadi bu'uusaatu himame. Haata'u malee ummata ganamaa kan ta'an hawaasa Maori, kanneen dhukkubaafi duutii baayyeen mudatu biratti, kan sijaaraa xuuxan gara %31 gaha. Ministeerri Fayyaa Niiw Zilaandi, sijaaraa xuuxuun namoota kaansariin qabaman afur keessaa tokkoof madda ta'uufi sababa du'aatii ummata biyyattii miiliyoona shanii irraa ittifamuu danda'amuudha jedheera. Indastirichis waggoota kudhaniif amma xiyyeeffannaa qaamoolee seera tumanii jala galeera. Haaluma tarkaanfii ugguraa Kamisa labsamee kanaattis, bakkeewwan sijaaraan itti gurguraman kanneen akka supparmaarkeetiifi suuqiiwwan keessatti, dhorkaa cimaa kaa'uu dabalatee, mootummaan to'annoo tamboo cimaa baaseera. Suuqiiwwan akka sijaaraa gurguraniif hayyamni kennameefis kan duraan gara 8,00o turan, amma gara 500tti gadi buufamuu qondaaltoonni himan. Baroota dhiheenya keessa malli sijaaraa aarsuu haarayaa 'vaping' jedhamuu fi sijaaraa elektiriikaa (e-cigarette) hurka nikotiin oomishan xuuxuun, dhaloota haaraa biratti sijaaraa tamboo xuuxuu caalaa baramaa dhufeera. Aanga'oonni fayyaa Niiw Zilaand garuu, kana fayyadamuun miidhaarraa bilisa miti jechuun akeekkachisu. Qorattoonnis akkasuma sijaaraa elektirikii keessatti dhangala'aa balaafamaa kaansarii qabsiisu argachuu himaniiru. Haata'u malee biyyattiin 2017 keessa namoonni tamboo xuuxan akka dhaaban gargaaruuf, 'vaping' akka malaatti dhiyeessitee turte.	https://www.bbc.com/afaanoromoo/oduu-59583537
health	Namtichi seera covid ittisuuf bahe cabsuun poolisiin sochii qaamaatiin adabe lubbuun darbe	Lammiin Filippiins seera Covid-19 ittisuuf bahe cabsuu isaatiif adabuudhaaf jecha poolisiin sochii qaamaa hojjachisee lubbunsaa darbe. Daaran Maanaagoo Peenaaredondoo erga sa'aatii 12 ta'een booda bishaan dhugaatii suuqiidhaa bitachuuf akkuma manaa baheen poolisiin to'annoo jala oolche. Poolisiin to'ate kunis akka adabbiitti sochii qaamaa taa'uufi ka'uu akka hojjatuu taasisee ture. Jiraataa bulchiinsa Kaavaayit kan ture namni kun garuu sochii qaamaa sanaan booda du'uusaatu dhagahame. Bulchiinsa Kaavaayit kan odola Luzaniitti argamu kana keessatti dhorkaan sochii labsamee ture. Ajajaan poolisii magaalattii Maarloo Sooleeroo garuu poolisoonni adabbii humnaa akka raawwataniif itti hin himne jedhaniiru. Namoonni dhorkaa sa'aatii sochii kaa'ame cabsan gorsi erga kennameefiin booda gara manasaaniitti kan deeman jedhan itti-gaafatamaan kun. Dhugaa poolisichi sochii qaamaa jedhame kana raawwachiseera taanaan itti gaafatamas jedhan. Fira nama du'ee kan ta'e Adiriiyaan Liyseenaa waa'ee du'a nama kana fuula feesbuukii isaa irrratti ifa taasise. Akka jedheettis, firasaa kana dabalatee namoota sa'aatii kaa'ameen booda alatti argaman walitti qabuun sochii qaamaa ka'uufi taa'uu si'a 100 hojjachiisaa ture. Sochii kanaanis namni tokko yoo dogongore, irra deebiin akka hojjatu taasifama. Kaaanis namoonni to'annoo jala oolfaman kunneen kaa'uufi taa'uu yeroo 300 akka hojjatan taasifamu. Mr Peenaaredondoon guyyaa Kamisaa galgala erga to'annoo jala oolfamamuun sochii qaamaa hojjachiifamaniin booda gara manaatti deebi'uun dhukkubsatanii Jimaata boqataniiru. Jalqaba baatii Ebla kanattis dhaabbanni mirga namoomaa Humaan Raayits Waach, adabbiiwwaniifi dararaan namootaa cimaan weerara Covidn wal qabatee Filippiins keessatti hojiirra oolfamaa jiru dhaabbachu qaba jedheera. Gama biraatiin ammoo pirezidaantiin biyyattii Rodiriigoo Gutereteen Kamisa  TV irratti dhiyaachuun, ''namoota seera dhorkaa sa'aatii cabsitan of eeggadhaa, daandiirratti yoo argamtan isin na hin taasiisiin,'' jechuun poolisiin ajaja cimaa dabarsanii ture.	https://www.bbc.com/afaanoromoo/oduu-56644510
health	Ambrose Dlaamini: Ministirri Mummee Eswaatinii Covid-19 du'an	Mootummaan Eswaatinii akka jedhetti Ministirri Mummee Ambrose Dlaamini erga koronaavaayirasiin qabamuunsaanii beekamee baatii tokkoon boodatti boqatan. Ibsi mootummaa akka jedhetti, Dlaaminii kan umuriin waggaa 52 guyyaa Dilabataati hospitaala Afriikaa Kibbaa keessatti du'an. Sababiin du'a isaanii eerame kan hinjirre yoo ta'u, garuu Dlaaminii Afriikaa Kibbaatti Covid-19f wallaansa argataa turan. Dlaaminii ministira mummee Eswaatiini Onkolooleessaa 2018 irraa kaasee kan duraan Swaazlaand jedhamuu beekamu turan. Eswaatiinis biyyi Afriikaa Kibbaa xiqqoofi kan kara galaanaa hinqabnedha. Biyyattii ummata miliyoona tokko qabdu tunis manoonni 6,768 koronaavaayirasiin yoo qabaman, 127 ammoo sababiidhuma kanaan du'usaanii Ministirri fayyaa beeksiiseera. Dlaaminii koronaavaayirasiin qabamunsaanii Sadaasa 16 himame. Yeroo sanattis mallattoo dhukkuubbi kan hinqabne ta'u himanii turan. Torbaniin booda gaafa Mudde 1 ammoo Ministirri mummee kun gara hospitaala Afriikaa Kibbaatti dabarfamu motummaan biyyatti beeksiisee ture. Dilbata kaleessaa ammoo Dlaaminii ''osoo Afrikaa Kibbaatti wallaansa irra jiranu du'aniiru'' jedheera motummaan. Kana caalaa wanti gadi fageenyaan himame kan biraa hinjiru. ''Motummaan maatii waliin wal ta'uun itti aansee maal akka ta'u ummataatti ni beeksiisa'' jedhan Ministirri Mummee ittaanaan biyyatti Thembaa Maasuku ibsa kennaniin. Dlaaminiin, pirezidaantii Ameerikaa Donaald Tiraamp fi pirezidaantii Biraazil Jaa'ir Bolsonaaroo dabalatee, aangaa'oota addunyaa vaayirasii kanaan qabaman kana keessaa tokko turan. Oggeessii baankii duraan Dlaaminii wayita akka ministira mummeetti Mootii Msaatii III n mudamaniitti nama siyaasaa haaraa turan. Motii Mswaatii IIIn bara 1986tti wayita waggaa 18 turan bakka abbaa isaanii Sobhuzaa kan waggaa 82 du'an bakka bu'uun muudaman. Akka Baankii Addunyaatti bara 2016 fi 2017 keessa ummata biyyatti keessaa harki 39 kan ta'an hiyyummaa keessa jiraata.	https://www.bbc.com/afaanoromoo/oduu-55298584
health	Fayyaa: Namoonni sijaaraa xuuxanis, jalqabanii addaan kutanis 'rakkoo cimaa' keessa jiraatu	Namoonni sijaaraa xuuxanis ta'e kanneen jalqabanii addaan kutan namoota sijaaraa xuxanii hinbeekneen walbiratti yoo ilalaman 'rakkoo cimaa' keessa kan jiraatan ta'uu qorannoon tokko beeksiise. Qorannoon kunis namoota kuma 220 irratti kan gaggeefame yoo ta'u, qorattoonni akka jedhanitti sababiin rakkoo cimaa isaan mudatu maal akka ta'ee adda hin baafne jedheera. Haata'u malee,  sijaaraa xuxuun qaama namaa irratti jijjirama dhaabbataa geessisa jechuun ibseera. Gareen farra sijaaraa ammoo kun maal nama dinqa jechuun argannoo qorannichaa akka dhimma guddaatti ilaalamuu hin qabaatu jechuun qeequ. Qorattoonni kunneenis ragaa bara 2009 irraa hanga bara 2013'tti walitti qabame bu'uura taasifachuun qorannicha gaggeessan. Qorattoonniis kannen xuuxanii dhaaban, kanneen guyyaatti ala tokko xuuxan ykn kanneen ammas xuuxaa jiran jechuun adda qoodaniiru. Namoonni qorannoon irratti gaggeeffame kunneenis dhukkubbiifi rakkina hangam akka itti dhagahamu gaafatamanii, dhukkubbii isaanitti dhagahmu sadarkaa 0-10tti qoodaniiru. Kanan jechuunis akkuma lakkoofsi kennamuuf ol ka'uun rakkinni fayyaa nammoonni kunneen keessatti argaman cimaa adeema jechuudha. Namoonni amma sijaaraa xuuxan ykn kanneen xuuxaa turan isaan xuuxanii hin beekneen waliin wal biratti yoo ilaalaman, qabxiin isaanii olaanaa ta'u qoannichi ibseera. ''Bu'aan qorannoo keenyaa inni guddaan namoonni sijaaraa xuuxuu dhaaban erga dhiisanii boodallee dhukkubbiin itti dhagahamuu baruu kenyadha,'' jetti Dr Olgaa Parsekii BBC'n. Dr Parsekiin itti dabaluun, argannoowwan isaanii hunda caalaa kan isaan dinqisiisee namoonni akka rakkinni fayyaa cimaan itti dhagahamu adda baafamanis, dargaggoota umuriin isaanii waggaa 16-34 jidduutti argamudha jedhaniiru. Qorannoon  kunis dhukkubbii kanaaf sababii qabatamaa kaa'u baatulleen waan ta'uu malu jechuun shakkee tarreesseera. Kanneen keessaa tokkooffaan kemikaalli taamboo keessatti argamu miidhaa seelii dhaabbataa waan qaqabsiisuuf ta'uu mala jedheera. Kan biraa ammoo, siijaaraa xuuxuun hormoonii qaama namaa irratti miidhaa dhaabbataa qaqabsiisuu waan danda'eef jedheera. Sijaaraa xuuxuun kaansarii sombaatiif mada ta'uu kan mirkannaa'ee bara 1950 keessa yoo ta'u, qorannoowwan isaan booda taasifamaniin wallaansa namoonni xuuxan argatan bu'aa qabeessa hin taane akka gumaachu mirkanneesseera. Kanneen siijjaaraa xuuxaniis kaansarii, onnee, qaama argansuu, rakkina dhaggeettiis ta'e kan sukkaaraa yoo isaan mudate wallaanamanii fayyuuf rakkina olaanaatu mudata. Akkasumas namoonni sijjaaraa xuuxan erga wallansa baqaqsanii bayyanachuuf yeroo dheeraa akka itti fudhatu kaa'eera qorannichi.	https://www.bbc.com/afaanoromoo/oduu-50970159
health	Vaayirasiin Covid-19 haala qilleensaa laabiraatoorii keessa ‘guyyoota 28 ni tura’	Vaayirasiin Covid-19 qaqqabsisu wantoota akka nootii baankii, iskiriinii bilbilaafi sibiilarra guyyoota 28f turuu danda’a jedhe qorannoon. Bu’aan qorannoo Ejensii Saayinsii Biyyaalessaa Awustiraaliyaarra argame SARS-cov-2 hanga yaadamee ol turuu danda’a jedha. Ta’us garuu qorannoon kun dukkana keessatti kan taasifame yoo ta’u, ifni UV vaayirasicha akka ajjeesu durumaanuu bira gahameera. Saayinistoonni muraasni ammoo bu’aa qorannoo kanarratti mamii qaban ibsaniiru. Koronaavaayirasiin yeroo baay’ee yoo namni qufa’u, haxxiffatu yookiin dubbatu daddarba. Ta’us wantoota qilleensa keessa jiraniin daddarbuu akka danda’us ragaan ni jira. Dabalataanis wantoota akka sibilaa yookiin pilaastikii namni Covid-19 qabame tuquunis daddarbuu akka danda’u Wirtuu Ittisa Dhukkaa US (CDC) ni mul’isa. Qorannichi maal jedha? Qorannoon asiin dura taasifame SARS-cov-2 nootii baankiifi fuullee irratti guyyoota lamaa hamma sadiitti turuu akka danda’u mul’isa, akkasumas sibiilaafi pilaastikirra hanga guyyoota jahaa turuu danda’a. Qorannoon Ejensii CSIRO Awustiraaliyaatiin taasifame garuu vaayirasichi iskiriinii bilbilaafi nootii baankiirra C20 (F68) keessatti guyyoota 28’f turuu akka danda’u mul’isa. Vaayirasichis wantoota qaawwa qaban, laafaa ta’anirratti yeroo dheeraaf ni tura.  Gama kaaniin uffatarra guyyoota 14 caalaa hin turu. Waldhibdeen maal irratti uumame? Piroofeesar Roon Eklees Yunvarsiitii Kaardiifitti daarektara Wirtuu Qufaa kan turan yoo ta’u, qorannoon kun “ummata sodaa hin barbaachifneef saaxila,” jedhan. “Vaayirasoonni yoo qufaanuufi haxxiffannu gama muukasiitiin daddarbu, qorannoon kun mala vaayirasichi daddarbuu danda’uun muukasii dhala namaatti hin fayyadamne,” jedhan. “Akka yaada kiyyaatti vaayirasoonni dhukkuba fiduu danda’an muukasii keessatti sa’aatii muraasaaf turu malee guyyootaaf hin turan.” “Vaayirasichi wantootarratti hangam turuu akka danda’u beekuun waan gara fuulduratti ta’an haalan raaguufi tatamsa’ina vaayirasichaa hir’isuuf, akkasumas namoota keenya eeguuf hojii fooyyee qabu akka hojjannuuf nu gargaara,” jedhan hogganaan CSIRO Dr Laarii Maarshaal. Qondaaltonni qorannichaa vaayirasiin kun haala qorraa keessatti sibiilaarra turuunsaa Covid-19 omisha fooniifi bakkeewwan kuusaa haala qorraa keessatti argaman namoonni Covid-19 qabamuusaaniif raga ta’uu danda’a jedhan. Guutuu addunyaarratti hojjattoonni omisha fooniirra hojjatan kumaatamaan laakka’aman Covid-19 qabamaniiru. Dabalataanis bu’aan qorannoo isaanii nyaata teempireechara qorraa keessatti argamanrra turuu akka danda’u eeraniiru. Dhaabbanni Fayyaa Addunyaa akkas jedha: “Namni nyaataan yookiin meeshaa nyaata ittiin saamsame irraa hamma ammaatti Covid-19 qabame hin jiru.”	https://www.bbc.com/afaanoromoo/oduu-54505141
health	Siwiidinitti dirooniin lubbuu dhukkubsataa onnee tokkoo baraarte	Xiyyaarri nam-maleessa yookaan dirooniin lubbuu maanguddoo ganna 71 onneen isaanii dadhabe baraaruuf gargaarte. Akkamiin? jennaan - dirooniin kun doktora maanguddoo kana qarqaaraa tureef meeshaa 'defibrillator' geessuun ture. Maanguddoon kun jiraataa biyya Siwiidin magaalaa Tiroolhaatan wayita tahan, mana isaanii fuulduratti cabbii kuufame wayita haranitti ture kan dadhaban. Maanguddoon maqaan isaanii akka dhawamu hin barbaanne kun BBCtti akka himanitti, meeshichi saffisaan qaqqabuun isaa ''waan guddoo dansaati,'' jedhan. Dhaabbanni diroonicha erge Everdrone akka jedhutti, meeshaan onneef hoollannaa elektirikii kennu kun haga ambulaansiin dhufutti tajaajila jedha. Everdrone dabaluun, waamichi yeroo hatattamaa erga isa gaheen booda daqiiqaa sadii keessatti meeshaan kun bakkicha qaqqabu isaa hima. Maanguddoon kun BBCtti akka himanitti wanta gaafas tahe gariin akka hin yaadanne himu. Mana isaanii fuuldura cabbii tuulame kaasaa akka turan yaadachuun, wayita tahiin kun isaan mudatu ''waanti hunduu ni dukkanaa'e,'' jedhan. Haati warraa isaanii boodarra, ati nama carra-qabeessadha ittiin jedhaniiru. Dr Musxafaa Alii wayita sanatti akka carraa karaa sanarra konkolaataan darbaa kan turan wayita tahu, nama kufan kana qarqaaruuf fiigan. ''Hojiif gara hospitaalaa imalaan ture, wayitan gara alaa ilaalu, nama mana fuuladuratti kufan arge,'' jedhan. ''Namni kun dhahannaan onnee isaanii hin jiru ture. Kanaafis gargaarsa wal'aansaa CPR kennuufiin eegale. Nama biraatinis lakkoofsa yeroo balaa 112 akka bilbilu itti hime. ''Daqiiqaa muraasaan booda, waan balali'u wayiin arge. Diroonii ture - meeshaa defibrillator kan qabatee dhufe.'' Hoogganaa dhaabbata Everdrone kan tahan Mats Sallstrom, teknoloojiin kun lubbuu nama kanaa kanaa baraaruu keessatti qooda guddaa baheera jedhu. ''Lubbuu nama tokkoo baraaruuf taateewwan walqabatanii adeeman jiraachuu hubachuun barbaachisaadha. Sirna kana keessattis dirooniin gahee cimaa baha,'' jechuun BBCtti himan. Taatee ji'a dabre mudate kanaaf hakiimni bakka sana jiraachuun isaa carraa guddaa ture. Haatahu malee gaaffiin guddaan ammallee kahu - namoonni leenjii fayyaa hin qabne meeshaa 'defibrillator' kana sirnaan fayyadamuu danda'uu? kan jedhudha.	https://www.bbc.com/afaanoromoo/oduu-59878523
health	Koroonaavaayiras: Wuhaanitti daa'imni reefu dhalatte koronaavaayirasiin qabamte	Daa'imni reefu dhalatte sa'aatii 30 booda koroonaavaayirasiin qabamuun mirkanaa'e. Daa'imni kun vaayrasichaan qabamuun umuriidhaan ishee xiqqoo dha. Daa'imni kun gaafa Guraandhala 2 hospitaala naannoo Wuhaan iddoo vaayirsichi bal'inaan tamsa'e jirutti dha. Haati da'umsaaf otoo hin deemiin dura qorannaa taasifteen vaayirasichaan qabamteetu argamte. Dhukkubichi daa'imatti akkatti darbe waan barame hin jiru. Hanga yoonaa ijoollee lakkoofsa muraasa qabantu vaayrasichaan qabame. Kanaanis 563 yoo du'an, 28,018 immoo hubamaniiru. Miidiyaan biyyattii Shinuwaan daa'imni kg3.25 ulfaattu ammaaf haala gaarii keessa jiraachuufi eegamaa akka jirtu gabaaseera. Hakiimni gameessi hospitaalichaa daa'imni kun qabamuun karaalee vaayrasichi itti daddarbuu danda'u irratti akka xiyyeeffannu mallattoo nuuf kenneera jedhan. Akka gabaasni barruu Waldaa Fayyaa Ameerikaa agarsiisuutti umriin gidduugaleessaa namoota vaayirasichaan qabamnii 49-56 dha. Kanaaf ijoollee irratti hanga yoonaa hammaataa hin turre. Bara 2016tti yeroo weerarri Meers jedhamu mudate barruun Fayyaa Daa'immanii addunyaa, weerarichi ijoollee irratti baay'inaan hin mudanne jechuun kanaaf immoo sababiinsaa adda hin baafamne jedheetu ture. Vaayrasiin kun bal'inaan tamsa'uun biyyoota 25 keessatti mul'ateera, kanaanis namoonni 191 hubamaniiru. Chaayinaan alatti garuu hanga yoonaa nama lamatu du'e. Koronaavaayirasiin sirna hargansuu kan miidhu yoo tahu, ho'i qaamaa dabaluun mallattoo dhukkubichaa jalqabaati. Qufaan gogaa tahes namoota kunneen irratti ni mul'ata. Namoonni dhukkubichaan qabaman deebi'anii bayyannachuuf ni danda'u. Dhaabbatni Fayyaa Addunyaa weerara yeroo muddamaa fayyaa addunyaa labsaniiru. Hogganaan dhaabbatichaa Doktar Tewoodiroos Adihaanom Gebirayesuus Roobiii darbe doolaara miiliyoona 675 tarkaanfii baatii sadii keessattii fudhatamuuf gaafataniiru. Qarshiin kun baayyeen isaa biyyoota vaayirasichi ofirraa ittisuuf gargaarsa barbadaniif kennama. Golgaa afaaniifi funyaanii 500,000 fi meeshaa namoonni karaa nam-tolcheen akka harganan taasisu 40,000 gara biyyoota 24'f ergama. Kamisa waan haaraa maaltu jira. Chaayinaatti weerara kanaaf hospitaala lama Wuhaanitti saffisaan ijaaraa jirti. Karra uummataa 11 immoo gara kutaa qorannoo fayyaatti jijjiiraa jirti. Jiraattoonni miiliyoonaan lakkaa'aman kan Wuhaanii fi naannoo Zhiyaang keessa jiran mana tokko keessaa guyyaa lamatti namni tokko qofa akka gadi bahu hayyamame.	https://www.bbc.com/afaanoromoo/oduu-51396075
health	'Kaansarii harmaatiin qabamuuf ani daa’ima jedheen yaadaa ture’	"Luusiin Leepee harma ishee keessatti dhiitoo wayita agarteetti, waa’een kaansarii gonkumaa sammuusheetti hin dhufne ture. Isheenis ‘akka tasaa’ ture kan ofirratti agarte. Sababiin isaas gonkumaa harma ishee kaansariin na qaba jechuun sakattaatee hin beektu turte. ‘‘Tarii harmakoo kaansariif shakkee ilaaluun kan narra jiru ergan wagga 50 galeen booda ta’a jedheen yaadaa ture’’ jechuun ture shamarree Luusiin BBC Afriiqiitti kan himte. Haata’u malee Luusiin erga harmashee mana yaalaatti ilaalamteen booda odeeffannoo gaarii hin taane dhageesse. Umurii wagga 26tti kaansariin qabamuun itti himame.  Tibbuma sana ammoo shamarree faarfattuu turte Saaraah Haarding kaansarii harmaatiin duute. Ergasiin boodas  dhaabbanni tola oltummaa CoppaFeel namoonni baayyeen fuula isaa akka dowwachu eegalan hima. Dhaabbatichis shamarran akka dhiitoo harmasaanii irra jiraachuufi dhiisuu hordofaniif jajjabeessa. Luusiin akka Newbeat’tti himteetti, kaansariin harmaa kun dubartoota umuriinsaanii wagga 25-49 jidduu jiran irratti kan barame ta’uun beekamus, namoonni baayyeen waa’ee isaarratti hubannoo gahaa hin qaban. Kunis qaamooleen hawaasaa shamarran irra caalli hakiima mariisisuuf kaka’umsa hin qaban. Luusiin dhootoo harma isheerra jiru kan agarte akka carraa tasa ture. Guyyaa sana hojii waan hin qabneef ilaalamuf deemuuf carraa argatte. ‘‘Waa’ee isaa yeroo hundan yaada ture,’’ jetti. ‘‘Guyyaa sana hojii qabaachu dhabukootiif baayyeen gammada. Yeroo sanattis seenaa waan addaa ta’u mala ture. Kanaafan har’a lubbuun as gahuu danda’e.’’ Yoo hakiimichi gara kiliniikii harmaatti ishee ergu, Luusiin gonkumaa waa’e kaansarii harmaa hin yaadne ture. Haata’u malee, erga obboleettiin ishee akka altiraa saawundiin akka ilaalamtuuf deddebiite gaaffatu, Luusiin wanti ta’e tokko akka umamee yaadu eegalte. ‘‘Doktarichis akkuma calliseetti ture’’ jette. Torbaniin booda ammo, akka kaansariin qabamte itti himame. Kunis battaluma gara bobaasheetto faca’e.\nKanaafuu akka keemooteraappii, raadiyooteraappii fi wallaansa baqaqsanii wallaanamu taasiiftu itti himame. ‘‘Yeroon itti nyaachuu fi itti rafuu dadhabee ture,’’ jetti Luusiin.\n""Guyyaatti sa’aatii 20f sillimii tokko maleen dabarsa ture. Sireen irra ciseerraa osoon hin sochoo’iin dabarseera.’’ ""Baayyeen nama jibbisiisaan ture. Goggaan qama koo geedaramee, rifeensi koos har’ica’eera ture. Jechuunis riifeens mataakoo, nyaaraa fi libsuunkoo hun ni har’ica’ee.’’ Ergan wallaansa baqaqsanii yaalamuu taasisuun raadiyoo teerraappii fuudhatteen booda, Luusiin dhumarratti oduu gaarii dhageesse. ‘Seeliin kaansarii ishee keessatti hafe omtu’ hin jiru jedhamte. \n\nLuusiin ammalleen wallaansa hormoonii irra kan jirtu yoo taa’u, dhaabbata tola-oltummaa CoppaFeel jedhamu waliin hojjatti. Isheenis ergaa waa’ee kaansariin harmaa shammarranis miidhu akka danda’u barsiisaa jirti. ‘‘Kun akka isin irra hin qaqabne hin yaadinaa. Yeroo hunda waan gaarii hin taane yaadaa jechuukoo miti. Garuu dhugaa hubachuutu barbaachisa,‘‘ jette. Luusiin hawaasa gurraacha keessatti barbaachisummaa dhiitoo harmaa sakkata’u ilaalchisuun barsiisuu barbaaddi. ‘‘Dhukkuba kana ilaalchisee loogiin akka jiruun yaada. Waa’ee dhukkuba kanaa akka dubbatamu hin barbaadnu. Garuu ammoo kana gochuun baayyee barbaachisaadha,‘‘ jetti. ""Yoon beeksiisa kaansarii kana arguutti, namoota gurraacha hin argu. Namoonni waa’ee kaansarii yoo dubbatan dhagahee hin beeku,’’ jetti itti fufuun.\n‘‘Gonkumaa akka waan nu hin mudanneettiin yaadaa ture’’ jette.\n\nFiraank Waayitiifiildi akkasuma akka Luusii sana waan ishee mudatu itti hin fakkaatu ture. Garuu Garuu umurii wagga 24 isheetti harmasheerratti dhiitoo agarte. Doktoroonni jalqaba ishee ilaalees dhiitoo ‘‘hormonal’’ jedhamu jedheen. Baatiiwwan 18 booda ammo dhukkubbii gara biraa itti dhagahamu eegalte. Kanaafu irra deebiin ilaalamuuf deebiite hakiima biira dhaqxe. Erga qorannoowwan garaa garaa taasifameefiin bood, Firaan kaansarii harmaa sadarkaa 4ffaa qabaachu barte. Kana malees sammuu keessatti dhootoon bahu itti himame. Kanaafuu umurii wagga lamaa qofa akka qabu bare. ""Nama wagga 25'n ture. Leenjiiftuun ture. Kun jireenya koo keessatti nama mudata jedhee gonkumaa yaadee hin beekun ture,’’ jetti. ""Kanaafuu umuriin kam irratti eenyuunuu qabuu akka danda’u ani kanaaf fakkeenya,’’ jechuun kaansariin umurii kamutti eenyunuu qabuu akka danda’u ibsiti.\n\n\nIsheenis ‘‘keemooteeraappii hedduu’’ fudhattee. Ammaan kanattis kaansariin Firaan hir’ataa adeemaa jira. Isheenis seenaa ishee karaa intarneetii irratti qooduun shamarran umurii ishee keessatti argaman waa’ee kaansarii harmaa irratti  hubannoo akka argatan taasisaa jirti. ‘‘Waa’een ofiin keessa darbe ilaalchisuun miidiyaa hawaasaa irratti ifattiin dubbataa jira. Waanan keessa darbe hundasaan barreessaa jira. Yeroo hunda garuu akka waan rakkoo dubartoota umuriin jaaraniitti ilaalamaa ture.’’ ""Waggaa kanaan dura, hangan umurii maangudduummaa keessa galuutti kanan waa’ee kaansarii harmaa yaaduun narra jiruu yaadee hin beekun ture.’’"	https://www.bbc.com/afaanoromoo/articles/cm5vg10344ro
health	Koronaavaayiras: Taateewwaniifi tarkaanfiiwwan fudhatamaa jiran beekuu qabdan shan	Waa’ee koronaavaayirasii wantoota beekuu qabdan shan. 1. Uggurri kaafamee booda bakkawwan hojii waan fakkaachuu malu Dhuma torbee kanaarratti MM UK akkaataa biyyattiin uggura keessaa ittiin  baatu ifa gochuuf jiru.  Isa dura BBC’n seeronni bakka hojii maal akka fakkaatan ilaaleera. Isaan keessaas, bakka tokkotti walitti qabamuun mariyachuu dhiisuu, kochoon hojjetoota ramaduun lakkoofsa hojjattoota hir’isuufi manaa hojjachuu itti fufisisuudha. Meetira lama walirraa fageenya eeggachuu kan jedhu garuu maamiltootaafi  waaheloota hojiif qabatamaan hojiitti hiikuuf yeroo hundaa kan danda'amu ta'uu dhiisuu mala. 2. Akeekkachiisa geejjiba ummataarratti Geejjibni ummataa deebi'ee hojii jalqabuuf of eeggannoo addaa feesisa. Fakkeenyaaf, waldaaleen geejjiba baaburaa MM Booris Joonsaniif xalayaa barreessaniiru. Isaanis dabalamuu tajaajila baaburaarratti “yaaddoo guddaa” qaban ibsaniiru. Xalayichis hojjattootaafi imaltoota balaadhaaf saaxiluun “gonkumaa fudhatama hin qabu,” jedha. 3. Addunyaan ‘walitti dhufuu qabdi’ MM Booris Joonsan carraaqqii talaallii koronaavaayirasii addunyaan taasistuuf maallaqa doolara biiliyoona 8.3 sasaabuuf karoorfameef gaggeessitoota mallattoo isaaniin mirkaneessan keessaa isaan tokko. Sochiin maallaqa sasaabuun Biraaselsiin durfamu kun erga biyyoota akka Faransaay, Ispeeniifi Xaaliyaan lammiileesaanii hedduu sababa COVID-19 dhaban hir’ataa dhufeen booda kan yaadameedha. 4. Digirii Onlaayiniitiif kaffaltii guutuu Barattoonni UK birraa keessa barnootasaanii kan jalqaban yoo ta’e kaffaltiin isaanii hin hir’atuuf. Seektarri kun sababa barattoonni biyyoota biroo hin jirreef rakkoon bajataa isa mudateera waan ta’eef yunivarsiitileen rakkoo kana furuuf lammiilee biyyattii akka galmaa'an ni jajjabeessa. 5. Yaalii qoricha wallaansaa haaraa Yeroo ammaatti wallaansi muraasni dhibee koronaavaayirasii milkaa'aa doktaroonni siistema dandeettii dhukkuba ofirraa ittisuu dhukkubsatootaa irratti hundaa'uun hojjechuutti jiran jiru. Haa ta'u malee, qorichi haaraan saayintistoota UKtiin yaalamaa jira. Qorichi kun Hospitaala Yunvarsiitii Saawoozhampiteenitti gaggeeffamaa kan jiru yoo ta'u, bu'aan jalqabaa qorannoo kanaa dhuma Waxabajjii barama.	https://www.bbc.com/afaanoromoo/oduu-52530062
health	Guyyaa tokkotti Ameerikaatti namoonni 10,000 caalaa Covid-19'n qabamani	Lakkoofsi namoota dhukkuba koronaavaayirasiin Ameerikaa keessatti qabamanii 10,000'n caale. Dhaabbanni Ameerikaa to'annoo dhibee irratti dalaguun beekamu, CDC, kaleessa yeroo ibse namoonni 54,000 ol dhukkuba kanaan qabamanii turani. Ganama kana gabaasni kallattii yunivarsiitii Joon Hopkiins agarsiisutti garuu 69,000 ol gaheera. Akka dhaabbanni kuni jedhutti, duunillee dabaleera. Yeroo ammaa 1,050 kan ta'an lubbuu isaanii dhabaniiru. Lakkoofsa waliigalaa dhukkubsattoota koronaavaayirasii Ameerikaatti qabaman keessaa hedduu bulchiinsa magaalaa Niiw Yoork keessatti argamu. Yeroo ammaa guutuu addunyaatti namoonni 471,000 dhukkuba kanaan kan qabaman yoo ta'u 21,293 kan ta'an immoo lubbuu isaanii dhabaniiru. Biyyi dhukkuba kanaan hubamte Chaayinaa taatus Xaaliyaaniifi Ispeen garuu lakkoofsa namoota du'aniin dursaa jiru. lakkoofsa namoota dhukkuba yeroo gabaabaatti addunyaatti tamsa'e kanaan qabamaniifi luubbuu dhabanii asii argattu.	https://www.bbc.com/afaanoromoo/oduu-52045275
health	Keemikaalota ''bara baraan turan'' balleessuun yeroo jalqabaaf milkaa'e	Kemistootni ''keemikaalota bara baraan turan'' baasii salphaa taheen yeroo jalqabaaf akkamiin akka balleessuu danda'an adda baasuu qorannoon haaraan tokko hime. Saayintistootni keemikaalota PFAS jedhamuun beekamaniif saaxilamuun dhibee fayyaa akka kaanserii, miidhaa qaamaa waliin dhalachuu fiduu danda'u jedhan. Bishaan fi zayitaan makamamuu diduu fi ligidaa'uu dhabuun isaanii ammoo akka isaan bu'a qabeessa tahan isaan godha. PFAS keemikaalotni jedhaman jireenya guyyaa guyyaa keessatti paanii irratti nyaata bilcheessuuf ooluu hanga miidhagina hojjechuutti faayidaa guddaa qabu. Garu qabeenyotni kunneen akka guutummaan hin balleesineef rakkoo tahaniiru. PFAS jechuun poly- and perfluoroalkyl bakka bu'a. Keemikaalotni kunneen gara 4,500 tahan kan jiran yoo tahu, lafarratti meeshaalee akka nyaata saamsuuf oolan, nyaata bilcheesuuf oolan, waraqaa, dibataa fi meeshaalee guyyaan fayyadamnu hedduu keessatti argamu. Adunyaa irratti bishaan roobaa keessattis hamma gadi bu'een tahus akka argaman qorattootni ni himu. Garuu osoo bishaaniin ykn biyyeen hin makaman tahe balaa guddaa geesisuu danda'u. Keemikaalota PFAS kanneen tooftaalee akka gubuudhaan balleessuuf yaalamus hin milkoofne. Gubanii balleesuuf tempirechera ho'aa guddaa qabu barbaadu. Kun ammoo gatiin isaa baay'ee qaaliidha. Saayintistootni Yuunvarsiitii Northwestern US, meeshaalee rakasaa fi gatii xiqqaa baasan fayyadamuun ''karaa danda'amaa hin fakkaanneen barbadeesine'' jedhan. Akka pirofeser Sanderlaanditti kun hawaasa faalamaan rakkataa jiruuf bu'aa guddaa qaba jedhan. Keemikaalota kanneen balleessuun baay'ee ulfaataa kan taheef hamma kaarbonii fi filoorinii guddaa waan of keessaa qabaniifi. Kun ammoo boondii jabaa orgaanik kemistirii keessatti beekamudha. Kun ammoo akka isaan dhangala'aa ofirraa deebisan gochuun warshaalee nyaata oomishanii fi qoricha oomishaniif akka bu'aa guddaa kennan godheera. Gareen qorattootaa Biritaanii Tiraangiin durfamu akkamiin Soodiyeem haayidirooksayidii fayyadamuun akka keemikaalota kanneen caccabsuun dhabamsisuu danda'amu ibsaniiru. Keemikaalli kun mana keessatti saamunaa fi dhukkubbii xiqqeesuuf kan itti fayyadamnudha. Keemikaala kana fayyadamuun keemikaalota PFAS caccabsuun akka milkaa'an kan himan qorattootni kunneen yoo kan milkaa'u taheef baasiin isaas xiqqaa waan taheef miidhaa isaan geessisan xiqqeessuun danda'ama jedhan.	https://www.bbc.com/afaanoromoo/articles/cw41m2yyz9mo
health	Koronaavaayiras: Addunyaarratti namoonni qabamuun mirkanaa'e miliyoonarra darbe	"Addunyaarratti namoonni miliyoonni tokkoo ol koronaavaayirasiin qabamuun isaanii galmaa'eera akka Yunivarsiitiin Joons Hopkiinsitti. Kun ammoo yeroo addunyaan tatamsa'inni dhibee kanaa ittisuuf wal'aansoo qabaa jirtutti sadarkaa yaadassaa biraatti kan ceesise jedhameera. Akka lakkoofsa Yunivarsiitichi dhiyeessuutti addunyaarratti namoonni 53,000 ol dhibee kanaan du'anii  210,000 ol kan ta'an ammoo fayyaniiru. Lakkoofsa namoota qabamaniin US dursaa kan jirtu yoo ta'u, Xaaliyaan ammoo lakkoofsa namoota du'aniin dursaa jirti. Dhukkubni COVID-19 jedhu kun jalqaba ji'a sadii dura giddu-gala Chaayinaatti mul'ate. Lakkoofsi Yunivarsiitiin Joons Hopkiins walitti qabu kun hanga ammaatti akka addunyaatti qabaman kan jedhamu miliyoona tokko yaa jedhuyyu malee, lakkoofsi dhugaan kana caaluu mala jedhamees yaadamaa jira. Namoonni 100,000 qabamuun isaanii jalqabaa kan mirkanaa'e yeroo ji'a tokkoofi walakkaa keessatti ture. Kan amma miliyoona gale kun ammoo torbanoota darban dhiyoo keessatti dachaa dachaan dabalaa dhufeeti. Namoota dhibeen kun irratti argame keessaa harka afur keessaa tokko Ameerikaati yoo ta'u Awurooppaan ammoo walakkaa kan ta'u galmeesisteetti. Biyya Chayinaatti ji'a Muddee gara dhumaa ogeessi fayyaa umuriin isaa ganna 34 ta'e Dr Li Wenliang jedhamu ogeessota fayyaa birootiif vaayirasiin haaraan tokko kutaa biyyaa Huubee, magaalaa Wuhaan keessatti akka mul'ate akeekkachiisee barreesseef. Ogeessi fayyaa kun oduu sobaan ummata shororkeessaa jirta jechuun pooolisiin to'atame. BBC'n waa'ee vaayirasii kanaa gabaasa jalqabaa ""vayirasiin hin beekamne"" Wuhaan keessatti mul'ate jechuun kan baase Amajjii 3 ture. Yeroo sanatti namoonni 44 qabamuun isaanii mirkanaa'ee, isaan keessaa namoonni 11 dhukkubbiin kan itti hammaateeru ture. Namoonni hedduun dhibee SARS jedhamu bara 2003 mul'atee namoota 774 ajjeese ta'uu mala jechuun sodaatee ture. Amajji 18 lakkoofsi namoota qabamuun isaanii mirkanaa'e 60tti guddate. Haa ta'u malee, yeroo sanatti ogeessonni 1,700 akka qaqqabeeru tilmaamu ture. Guyyoota lamaan booda yeroo namoonni qophii waggaa haaraa Chaayinaatiif qophaa'aa jiranitti lakkoofsi namoota qabamanii harka sadiin dabalee 200 irra gahe. Achumaan ammoo vaayirasichi magaalota Chaayinaa akka Beejiing, Shangaahiifi Sheenziheenitti mul'ate. Amajji 23, magaalaa Wuhaanitti karri cufame. Yeroo sanatti namoonni 18 du'anii kan qabamuun mirkanaa'e ammoo kan Taayiwaan, Jappaaniifi Kooriyaa Kibbaafi Ameerikaa dabalatee 570 irra gahe. Guyyoota kudhanii booda namni umuriin isaa waggaa 44 ta'e lammiin isaa Filiippiin tokko vaayirasichaan du'e. Kun Chaayinaatiin alatti nama yeroo jalqabaatiif du'e ta'ee galmaa'e. Torbanii booda ammoo turistiin lammii Firaans umuriin isaa waggaa 80 yeroo du'u, namni Awurooppaa keessatti jalqaba du'e ture. Guyyaa shanii booda ture vaayireesichi kan Iraan keessatti mul'ate. Iraan akkuma dhibeen sun biyya ishee seene akkuma barteen saatii tokko keessatti namoonni lama dhibee kanaan du'an. Achumarraa ka'uun Iraan giddu-gala dhibee kanaa taate. Xaaliyaan ammoo Guraandahala 23 irraa kaastee lakkoofsi namoota qabamanii akka baayyee dabalaa jiru hubatte. Lombaardii dabalatee jalqaba magaalonni 10 karra cufatanii, boodarra garuu xaaliyaan guutummaatti karra cufachuuf dirqamte. Bitootessa 23, Ministirri Muummee Biriitish Booris Joonsan UK torban sadii akka karra cufattee teessuuf beeksisan. Guyyaa sadii booda gaafa Bitootessa 26, Ameerikaan lakkoofsa namoota dhibee Covid-19 qabaachuun mirkanaa'e 86,000 galmeessisuun Chaayinaa bira dabarte. Elba 2, lakkofsi Ameerikaatti galmaa'e kun 217,000  ol ta'uun lakkoofsa namoota Xaaliyaanitti qabamuun mirkanaa'e dachaadhaan caale."	https://www.bbc.com/afaanoromoo/oduu-52145030
health	Koronaavaayirasii: Shamarree Itoophiyaa hir'ina 'maaskii' furuuf tattaafataa jirtu	Dizaayinar Maahileeti Afawarqii ogeeyyii hir'ina maaskii Itoophiyaa mudate furuuf dhuunfaan tattaafataa jiran keessaa tokkodha. Gorsawwan weerara koronaavaayirasii ittisuuf ni garagaaruu jedhaman keessaa maaskii afaaniifi funyaan haguuguu kaawwachuun tokkodha. Sababii kanaanis addunyaarratti barbaachisummaan maaskii garmalee dabalee jira. Itoophiyaa dabalatee biyyoonni addunyaa hedduunis maaskii kaawwachuu akka dirqamaatti erga labsanii bubbulaniiru. Kanaan wal qabatee hir'ina uumame furuuf biyyoonni tokko tokko omishtoonni akka baay'ataniif ogeessoota dame hedduurra jiran gara omisha maaskii akka seenan jajjabessaa turan. Dizaayinaroonni kanneen omisha maaskii irratti adda durummaan hiriiranidha. Attamiin eegalte? Dizaayinar Maahileeti Afawarqii (Maafii) maaskii omishuu kan eegalte battaluma namoonni koronaavaayirasiin qabaman Itoophiyaa keessatti argamun isaanii himametti ture. Wayita sanatti maaskiiwwan muraasa omishuun namoota naannoo ishee jiraataniif kennu himti. Itti aansees tibba bulchiinsi Magaalaa Finfinnee meeshaalee adda addaa gargaarsaaf walitti qabeetti, isheen ammoo maaskii arjoomtee turte. Kana malees maaskiiwwan 500 konkolaachiftootaafi gargaartoota taaksiitiif kennitee jirti. Walumaa galattis hanga ammaatti maaskiiwwan 2,500 gargaarsaan kennuu kan himtu oggeettiin tun, maaskii hanga kuma 10 ta’u kennaan kennuuf karoora qabaachu BBC’tti himtee jirti. Wayita ammaa kanattis dhaabbilee akka baankiifi warshaa kan hojii dhaabuu hin dandeenyeef raabsuu eegalu dubbatti. Omisha maskii gurgurtaaf dhiyeessituu, tokkosaa birri 30n kan gurgurtu ta’uus ni himti. Haa ta’u malee oomishaalee loogoo dhaabbileetiin omishaman gatii adda addaatiin kan dhiyeessitu ta’uus ni dubbatti. Omishaalee maaskii dhiyeessaa jirtu sadarkaa isaanii kan eegan taasisuufi huccuun omishi ittiin omishamu gaarii ta'uu adda baasuuf ammoo, qorannoo biyyoota hedduu ilaaluu himti. Akkuma Maahileet, ogeessonni dame kanaa kan biraas Magaalaa Finfinneetti omisha maaskii kanarratti hirmaataa jiru. Maahileetis oggeessoota kanneen waliin attamiin omisha maaskii kana guddisuu akka danda’aniifi osoo gaaffiin gama mootummaa irraa dhiyaatee attamiin hirmaachu akka danda’aniirratti waliin mari’achuus ni himti. Kana malees, hiriyoota ogeessota akka ishee waliin Ministira Fayyaa Dr Liyaa waliin attamiin qulqullina sadarkaa omisha isaanii foyyeessuu akka danda’aniifi attamiin sochii waajjirri ministirichaa taasisaa jiru deeggaruu haala danda’an irratti mari’achu isaanii ni himti. Haaluma kanaanis bakkeen itti hojjataa jiran dowwatamee hayyamni akka kennamuufi akkasumas qulliqullinni lafa omishaafi oggeessi fayyaa gorsa kennu jiraachuun dhimmota tibba xiinxalaatti xiyyeeffannaa keessa galfaman ta’u akka itti himame dubbatti. Haala barbaadamuun omisha kanarratti xiyyeeffachuun, ittisa koronaavaayirasii kanaaf gumaatuun alattis hojjattoonni hojii isaanii akka hin hiikneef kan gargaaru ta’u himti. Hir'ina maaskii jiru kana keessa darbuuf ammoo kanneen manaa maashina huuccuun ittiin hodhamu qaban maatiisaaniif qopheessuu kan danda’an ta'ulleen ni dubbatti. Maaskii mana keessatti tolfamuufi fayyadamasaa irratti wantoota yaadatamu qaban muraasa:	https://www.bbc.com/afaanoromoo/oduu-52689119
health	Dhugaatiin shukkaara hedduu qabu kaansariif nama saaxilaa?	Saayintistoonni Faransaay akka ibsanitti dhugaatiin ykn cuunfaan shukkaara hedduu of keessaa qabu carraa dhibee kaansariitiin qabamuu guddisaa jira. Hariiroon dhugaatii shukkaara hedduu qabuu fi dabaluu dhibee kaansarii gidduu jiraachuun kan barame erga waggoota shaniif namoota 100,000 irratti qorannoon qoratameeti jedhu qorattoonni. Bu'aan qorannoo kun gaazexaa biyya Biriitish kan waa'ee fayyaa gabaasuun beekamu 'British Medical Journal' irratti ba'eera. Qorannoon kun hin mirkanoofne waan ta'eef qorannoon dabalataa gaggeeffamuu qaba jedhu ogeeyyiin fayyaa. Akka qorattoonni adda baasanitti dhugaatiin rakkoo fayyaa uumuu danda'u yoo shukkaara harka 5 ol qabaatedha. Cuunfaan muduraa (yoo shukkaarri itti hin dabalaminillee), dhugaatiiwwan lallaafaa, dhugaatii 'milkshake' jedhamu kan mi'aawaa ta'e, akkasumas shaayee fi buna shukkaaraan dhuguun dhibee kaansarii nama qabsiisu. Namni tokko guyyaatti dhugaatii shukkaara qabu 100ml yoo fayyadama ta'e harka 18 carraa dhibe kaansariitiin qabamuu qaba jedha bu'aan qorannichaa. Namoota qorannoon irratti gaggeeffame 1,000 keessaa 22 dhibee kaansarii qabu. Yeroo qorannoon gaggeeffamaa turetti namoota kaansarii qaban 2193 adda baafaman keessaa 693 kaansarii harmaa, 291 kaansarii qaama hormaataa dhiiraa fi 166 ammoo kaansarii garaachaa ture. Waaldaan Dhugaatiiwwan lallaafaa Biriteen qorannoon kun ragaadhaan hin deeggaramne jechuun komata. daarektara waaldaa kanaa kan ta'an Gavin Partington inumaa dhugaatiin lallaafaa akka nyaata madaalawaatti fayyada jedhan. ''Warshaaleen dhugaatii lallaafaa oomishan rakkoon oomishni isaanii rakkoo furdina garmalee akka namatti hin fidneef of eeggannoodhaan oomishaa jira. Kanaafidha kan kaaloorii fi shukkaara hir'isnee dhugaatii oomishaa jirru''	https://www.bbc.com/afaanoromoo/oduu-48946793
health	Seeliin sammuu laaboraatorii keessatti guddate viidiyoo taphachuu danda’e	Seeliin sammuu qorattoonni UK fi Awustiraaliyaa laaboraatoorii keessattii guddisan tapha teenisii viidiyoo bara 1970 keessa hojjetame taphachuu danda’eera. ‘Sammuun xiqqoo’ kuni naannoo baruu fi deebii kennuu danda’a. Dr Bireet Kaagaan keewwata qorannoo isaanii joornaalii Niwuroonii irratti baasaniin meeshaa beeddee seelota sammuu waa miirefachuu danda’an laaboraatorii keessatti tolchuu danda’eera jedhan. Ogeessonni kaan immoo hojii kana ‘’kan nama gammachiisu’’ jedhanillee sammuu miira qabu tolchuun garuu dubbii fiixeetti bahe dha jedhan. ''Meeshaa kana ibsuuf jecha filatamaa biraa argachuu hin dandeenye,’’ jedhu Dr Kaagaan. ''Odeeffannoo madda ala jirurraa fudhatee, xiinxalee battaluma sana deebisa,’’ Sammuun xixiqqoon yeroo jalqabaatiif kana dura kan tolchaman bara 2013 ture, kunis sammuun daa’imman baayyee xiqqoo tahee ittiin qorachuuf ture. Ergasii garuu qorannoon kuni sammuu xiqqoo gara tolchuutti guddate. Garuu sammuun tolfame kuni qaama alaa wajjin wal-quunnamuun garuu kan jalqabaati. Gareen qorannoo kun: Seelonni laaboraatorii keessatti tolfamanis ofumaan sochii elektirii agarsiisuu jalqaban. Akkuma haasaan kuni itti fufeen humna xiqqaa fayyadamuu jalqaban. Haa tahu malee, yeroo kubbaan teenisii raakkeettii bira darbuufi taphni akka haaraatti jalqabu akka haaraafi hin tilmaamaneen taphachuu itti fufan. Sammuun xiqqoo kuni daqiiqaa shan keessatti akkatti taphatan barate. Takka takka kubbaan jalaa baatii, garuu milkaa’inni agarsiise kan carraadhaan qofa argame miti. Sammuun tolfame kuni akka taphataa jiru beekuu baatus tapha teenisii kana akkuma namaatti taphate jedhan qorattoonni. Dr Kaagaan akka jedhanitti, teeknolojiin kuni gara fuulduraatti dhukkuboota waa irraanfachuurratti wal’aansa kennamuuf yaalii hojjechuuf fayyada taha jedhan. Kana booda Dr Kaagaan tapha teenisii Poong jedhamu kana taphachuu irratti dhiibbaa alkooliin qabu qorachuu fedha. Sammuun tolchame kuni akka sammuu namaatti yoo hojjete, yaalii wal’aansa sammuu namaaf kennamu hojjechuuf murteessaa taha jedhan Dr Kaagaan. Yunivarsiitii Xiinsammuu Kaardiffi’tti qorataa kan tahe Dr Diin Barneet  ‘’sirna waa yaadu’’ jechu wayya jedha. '‘Odeeffannoon ifatti keessa darbee faayidaarra oolaa jira. Sunimmoo jijjiiramaa fida, kuni karaa bu’uuraa taheen seelonni kunneen akka baratan godha malee ofiin waan hin dalagne,’’ jedhan.	https://www.bbc.com/afaanoromoo/articles/c4nr0v834rko
health	Sodaa Covid-19 irraa kan ka'e namoonni hedduun duula na filadhaa Tirmaap osoo hin hirmaatin hafan	Pirezidaantiin Ameerikaa Doonaald Tiraamp wayita weerara koronaavaayirasiitti duula na filadhaa gaggeessuunsaanii namoota baay'ee biratti komii kaase. Duula na filadhaa Tiraamp Bitootessa darbe booda yeroo jalqabaaf gaggeessan kanarratti sodaa koronaavaayirasiirraa kan ka'e namoota muraasatu argame. Torbee kana Doonaaldi Tiraamp, sagantaa giddu gala Baankii Tulsaa Oklaahomaa argamu keessatti qopheesuuf jedhanirratti argamuuf namoonni miiliyoona tokkottti siqan tikeetii gaafataa akka turan ibsachaa turan. Garuu akka yaadan osoo hin taane nama muraasatu argameef. Teessoon galma nama 19,000 qabatuu duwwaa ture jechuun ni danda'ama. Alatti, dirreerratti nama walitti qabuun ammoo dhowwameera. Duula na filadhaa Tiraamp kana namoota hedduutu morman, pirezidaantichi garuu bakka hin laanneef. Kanneen argamanillee Tiraamp duula kana akka dhaaban gaafachaa turan. Yoo namni dhibee kanaan qabame Tiraamp itti gaafatamummaa akka fudhatan akeekkachiisaa turan. Sirni duula na filadhaa Tiraamp osoo hin eegaliin sa'atii tokko dura namoota sirnicha qindeessaa turan keessaa ja'a irratti koronaavaayirasiin argamuu aanga'oonni ibsanii turan. Sa'aatii lamaaf dhimmoota garaagaraa irratti haasawa taasisaa kan turan Tiraamp namoonni hedduun argamuu dhabuuf miidiyaa fi mormitootatti quba qaban. Iddoo walga'iin itti gaggeeffameen ala namoonni marsanii jiran mormii kaasuuf yaalanis garuu miidhaan hamaan hin uumamne. Kan yaaddoo uumemmoo deggertoonni Tiraamp hedduunsaanii osoo maaskii hin uffatin duula na filadhaarratti hirmaachuusaaniiti. Erga weerarri koronaavaayirasii addunyaa mudatee as Ameerikaa keessatti ummata walitti qabuun duulli na filadhaa Tiraamp kun isa jalqabaati. Bakka Tiraamp duula na filadhaa itti gaggeessan Oklaahomaa keessatti ammoo yeroo ammaa lakkoofsi namoota koronaavaayirasiin qabamanii haalaan dabalaa jira. Ragaan Joohns Hopkiins Yuunivarsitii akka mul'isutti US keessatti hanga ammaatti namoonni miiliyoona 2.2 koronaavaayirasiin kan qabaman yoo ta'u kanneen keessaa namoonni 119,000 ta'an du'aniiru.	https://www.bbc.com/afaanoromoo/oduu-53126142
health	Koronaavaayiras: Qorichoonni du'aatii sababii Covid-19n dhufan hir'isu jedhaman lama dabalataan argaman	Yunaayitid Kingidom keessatti du'aatii sababii koronaavayirasiitiin qaqqabu afur keessaa harka tokkoon hir'isuu danda'u qorichoonni jedhaman lama argaman. Qorichoonni kunneen bifa xabbiitaadhaa kan kennaman yoo ta'u dhukkubsattoota yaaliin irratti taasifame irratti jijjiirama guddaa gargamsiisaniiru jedhu ogeessonni. Ogeessonni fayyaa dabalataanis, Yunaayitid Kingidom keessa dhiyeessi qorichoota kanaa haala gahaa ta'een waan jiruuf faayidaarra ooluu danda'a jechuun dubbataniiru. Qorichoonni kunneen maqaan isaanii toosiliizumaab (tocilizumab) fi saariilumaab (sarilumab) jedhamu. Qorichoonni kunneen Yunaayitid Kingidom keessa bal'inaan kan jiran yoo ta'an, lubbuu namoota koronaavaayirasiin dhukkubsatanii oolchuurra darbee akka dafanii dandamatan gochuufillee ni gargaaru. Kana malees, turtii dhukkubsattoonni kutaa wallaansa addaa namoonni haalaan dhukkubsatan keessa jiran hedduu gabaabsa jedhameera. Hospitaalota Yunaayitid Kingidom keessa dhukkubsattoonni koronaavaayirasii 30,000 ta'an kan jiran yoo ta'u,kun ammoo Ebla waggaa darbe waliin walbira qabamee yeroo ilaalamu %39n dabaleera. Mootummaan UK qorichoonni 'tocilizumab' fi 'sarilumab' jedhaman kunneen haala itti dhukkubsattootaaf dhiyaatan irratti omishitoota waliin walitti dhiyeenyaan hojjataa jiraachun himameera. Qorichoonni kunneen rakasa ta'u baatan illeen, (dhukkubsataan paawundtii 750 hanga 1000) ta'ulleen yoo qoricha 'dexamethasone' jedhamurratti dabalamee faayidaansaa olaanaa ta'u himuqorattoonni. Qorataa mummeen 'Imperial College London' Pirofesar Antonii Gordan akka jedhaniitti. ''Tokko tokkoo dhukkubsataa 12 qorichi kun kennameef hundi du'arraa fayyusaanii hubanneera. Kunis bu'aa olaanaadha.'' jedhan. Daarektarri Fayyaa Biyyaaleessa Inglizii Pirofesar Isitiifan Paawiis gama isaanitiin, ''Yeroo kanatti qorichi du'a namoota Covid-19n qabamanii hir'isan dhufunsaanii oduu guddaadha. Qabsoo vaayirasicha waliin taasisaa jirruuf kun guddina olaanaadha,'' jedhan. Ministirri Fayyaafi Kunuunsa Hawaasaa Maat Hankook gama isaaniin, ''UKn ammatti talaalliiwwan dhukkubsattoota koronaavaayirasiitiif ta'an adda baasuufi argachuun dursaa jirti',' jedhan. Hakimoonni dhukkubsattoota Covid wallaanaa jiranisisaan kanneen qoricha 'dexamethasone' jedhamu waliin akka kannaniif ajajamaniiru. Haata'u malee, qorichoota kanneen UKn ala gara biyyoota biraatti erguuf uggurri kaa'ameera. Bu'aan qorannoo kunis barruu Medikaal irratti kan hin maxxanfamneefi oggeessoota walfakkaataniin xinxalli kan irratti hingaggeefamneedha jedhameera.	https://www.bbc.com/afaanoromoo/oduu-55582049
health	Koronaavaayirasii: Mallattoowwan dhibee Covid-19 haaraa sagal ifa taasifaman	Mallattoowwan dhibee Covid kanaan dura ka’aman alatti mallattoowwan haaraa sagal itti dabalamaniiru. Dhaabbati eegumsa fayyaa UK, dhukkubbii qoonqoo, dhukkubbi maashaa fi garaa kaasaa dabalatee mallattoowwan dhibee kanaa hareessuun qajeelfama baaseera. Beeksisi kun kan dhufe weerarri kun eegaluu isaa waggaa lama boodaafi erga qorannoon bilisaa Ingilaand xumuramee guyyootii muraasa boodadha. Ta’us, NHS mallattooleen haaraa ibsaman kunneen harki caalaan, mallattoolee dhukkuba akka qorraa fi utaalloo waliin “baay'ee wal fakkaatu” jechuun akeekkachiiseera. Mallattooleen dhibee Covid-19 jalqabaa UK keessatti beekkamtii argatan kunneenidha: Jalqabumarrattiyyuu mallattooleen ibsaman sadan kunneen kan dhumaa akka hin taane ifa ture. Dhaabbati Fayyaa Addunyaa fi US dabalatee biyyootiin biroo yeroof mallattoolee dhibee kanaa hedduu fayyadamaniiru. UK keessatti garuu mallattoolee kamtu qorannoo Covid’f simatamoodha kan jedhu irratti falmiin tureera. Mataa bowwuun mallattoo Covid kan baramedha, ta’us nama mataa bowwuu qabu hundaaf qorannoo Covid hin taasifamu, sababiinsaa dhibeewwan mallattoo kana qaban hedduun waan jiraniifi. Mallattoowwan akka ho’iinsa qaamaa, qufaa fi miira dhamdhamuu fi suunfachuu dhabuu irratti kan waliigalame, sababa mallattooleen kun dhukkubbii Covid hamaa ykn addatti vaayirasichaan kan uumaman turaniifi. Amma garuu mallattooleen haaraa sagal dabalaman kan armaan gadiidha: UK keessatti namootni miiliyoona 4.9 ta’an dhibee Covid-19’n hubamaniiru. Yoo mallattoolee Covid-19 fi ho’iinsa qaamaa qabaanne ykn mallattooleen dhukkubbii hammaatanii hojjachuun yoo cimaa ta’e qofa namootni mana turuu fi namoota biraarra fagaachuu qabu jedha NHS.	https://www.bbc.com/afaanoromoo/oduu-61000928
health	Koronaavaayiras: Pireezidant Tiraamp namni maaskii akka uffatu gorsan	Pireezidantiin Ameerikaa Doonaald Tiraamp biyyattiitti weerarri koroonaavaayiiras ''fooyya'uu isaa dura ni hammaata'' jechuun ibsa ji'oota keessatti yeroo duraatiif dhimma vaayirasii kanaarratti kennaniin himan. Ofii isaaniis maaskii malee kan socho'an Tiraamp, yeroo dheeraaf namni Maaskii akka uffatu akka labsan gaafatamanii didaa erga turanii booda, ibsa kanaan ''fayidaa waan qabuuf, jaalala biyyaa agarsiisuufis'' namni maaskii akka uffatu gaafataniiru. Ibsa kana yeroo kennanillee maaskii kan hin uffanne pireezidantichi maaskiin qulqullina hin mul'isu jechuun qeeqaa turan. US keessatti weerarri vaayirasii kanaa haalan dabalaa waan jiruuf pireezidant Tiraampis dhimma kanarratti ejjenno qaban akka cimsan gorsitoota isaaniirraa dhiibbaan irratti godhamaa tureera. Ibsi guyyuu dhimma koroonaavayiras irratti Waayit Haawusii kennamu kan adda cite ji'a sadii dura pireezidantichi qorichoota farraa infeekshinii waraannachuun furmaata ta'uu danda'a jechuun erga dubbatanii boodadha. Ji'ootaan booda ibsa isaanii kan jalqabaa kanaan waan gorsitootni isaanii taaskifoorsii addaa jalatti gurmaa'an jedhaa ittiin jedhan dubbataniiru. ''Vaayirasichi foyyee agarsiisuurra hammaachaa deemuu hin oolu'' jedhan. Kuni waanan dubbachuu jaaladhu ta'uu baatus haalichi akkas ta'eeras jedhaniiru. ''Namni kamuu meetira lama walirraa fagaachuu yeroo hin dandeenye maaskii haa uffatu'' jedhan. Itti dabaluunis maaskiin jaallattaniis jibbitaniis, fayidaa qaba'' jedhanii waan jiru hundatti fayyadamuu qabna ergaa jedhus dhaaman. Vaayirasii kanaan ''China Virus'' jedhanii ibsanii kan turan Tiraamp, kutaa miidiyaaleef ibsa itti kennan keessatti maaskii kiisii keessaa baafataniis ofitti osoo hin godhiin ibsicha xumuran. Tiraamp filannoo ji'oota booda gaggeefamuun Ji'oo Baayidan injifachuun marsaa lammataaf itti fufuuf hojii jabaatu isaan eeggata. Morkataan isaanii Ji'oo Baayidan qabiinsa weerara kanaarratti Tiraamp lammiilee Ameerikaarrraa hanqiseeraa jechuun qeeqan.	https://www.bbc.com/afaanoromoo/oduu-53496249
health	Koroonaavaayiras: 'Obbooleettiin kiyya wayita du'aa turte 'akkan faanashee hordofu natti himte'	"Areemaa Nasreen ogummaan narsii kan turte yoo ta'u umuriin baayyee dargaggeetti turte. Isheenis hojjattoota fayyaa jalqaba wayita weerarri dhibee Covid- 19 mudatu ittiin du'an keessaa tokko. Erga isheen duuteen waggaa tokkoon booda obbooleettiin ishee attamiin jechi dhumaa Areemaa akka kallattii jireenyaa ishee geeddare dubbatti. Kaazeemaa Afzaal yeroo dhumaatiif obbooleetti ishee kan wal agarteen wayita isheen veenteleetarii argachuuf hospitaalaa galteedha. Lamaan isaanitu umurii shamarrummaatii qabanii oggummaa fayyaa irra hojjatu. ''Isheenis harka ishee raasaa siin jaaladha naan jette'' jetee attamiin karra cufamee duuba akka galte yaadatti Kaazemaan obbolleettii ishee kan umurii waggaa 36. Garuu Areemaan ergaa dhumaa dabarsitu tokko qabdi ture. ''Akkas jette 'obboleettiikoo.. akka cimtee hojjattuun barbaada. Akka duukaa kiyyaa hordoftuun barbaada,'' jette Kaazeemaan. Dhummarratti kan isheen jette kana ture jetti. Obboolaa lamaan kunneenis Inglizii, Weest Miidlaands keessatti obboleettii isaani qixusuu Ash waliin guddatan.Areemaanis Kaazeemaa waggaa sadii qofaan caalti turte. Garuu isheen ''akka haadhaa turte'' jetti. Jireenyi isaaniis waliif ofiilaalii ture. Areemaa fi Kaazeemaa osoo umurii shamarranii keessa jiranu ture gaa'iila dhaabbachuf gara Paakistaan deemanii kan ture. Isaanis guyyaa tokkootti dhiiroota obboolaatti heeruman. Baatii jahaaf waliin jiraatanis. ''Dafnee guddanee, dafnee ijoollees goodhannee'' jetti Kaazeemaan. Obbolaan kunneenis ijoollee sadii godhataniiru. Sirriyyuu isa dhumaa guyyaa walfakkaatuutti dahanii ture. Lamaanu hojii eegaluu baayyee saffisaa turan. Areemaan Hospitaalaa naannoo jireenyaa isaaniitti aragamu Maanoriitti waggaa 19tti bara 2003tti eegalte. Obboleettiin ishee quxiuunis dafteetuma ishee hordofte. Narsii ta'u hawwii obboleetti angafaa kan  yeroo hundaa ture. Deeggarsa abbaa warraashee Faasil Taahseentiin, miseensa maatii kan jalqabaa yunvarsitii gale taate. Bara 2009ttis hosptaalaatti narsii ta'uun hojii itti eegalteetti hojii argatte. ''Inis hawwii yeroo ijoolluummaa ishee ture,'' jetti Kaazeemaan akka kana dhugomfattuuf deeggarsa abbaan warraa obbolleettii ishee taasiiseef galateeffachaa. ''Dubartii Ashiyaatiif erga heerumteen booda barachuun, keessattuu abbaa warraa biyya biraatii dhufeef baayyee rakkisaadha. Garuu inni hanga dhumaatti ishee deegaraa ture. 'Waan barbaadee hojjadhu' jedhaan turees.'' Oggummaan narsummaas amalaafi laphee isheen namaaf qabduu ni ta'a ture. Baayyee namootaaf kunuunsa taasifti turte jetti wayita mala oboolleettii ishee ibsitus. Kana malees yeroo hunda namoota gargaaruuf maallaqa gara biyyaatti ergaa turu himti. Dhukkubsattootaafi maatiis hospitaala keessa hijjatuutti haala garaa garaatiin gargaaraa turte. Sababii kanaanis Areemaan Kutaa Wallaansa dhukkubsattoota cimoo (acute medical unit (AMU))tti baayyee beekamu taate. Akkuma baatii sadiif kutaa sana keessa hojjatteen dhukkubbii dugdaa himachuu eegalte. Maatinis dhiibbaa sochii mana isheetii jedhanii yaadanii ture. ''Gonkumaa dhukkubsattee hinbeektu'' jetti Kaazeemaan. Yoo isheen dadhabbiifi rincicummaan himattu, hunduu baayyee waan hojjattuuf jennee turre. Qufaan boodarra dhufe.'' Bitooteessa bara 2020 wayita waa'ee mallattoowwan weerarichaa wanti  beekamuu wan  muraasni qofa ture. Areemaanis hojiishee ittuma fufte. ''Dabareen dhumaa baayyee rakkisaa ture,'' jechuun yaadatti haala yeroo sana ture. ''Akka gara manaa galtuuf itti himne isheen garuu turu barbaadde. Afuura baafachuuf rakkataa turte.'' Baayyee dadhabaa wayita adeemtu maatiin ambulaansii waaman. Qorannoo taasifameen sodaan ishee adda bahe. ''Isheenis ergaa barreeffammaa naaf ergiteen Covid-19 qabamuu emoojii boossuu waliin naaf ergite. Isheenis hospitaalichatti hafte. Guyyaa muraasaan booda Sombi kiyyaa guteera'' jechuun erguuf yaadatti. Achiin kutaa dhukkubsattoonni ciminaan dhukkubasatan itti wallaanama geeffamte. Kaazeemaan mana haabee fiiguu akka eegalte yaadatti. Jalqabarratti waan itti fooyya'e fakkaate ture. Booda garuu Areemaan baayyee dadhabaa adeemte. ''Bilbila naaf bilbilanii, 'baayyee gaddinaa' naan jedhan- anis maal jechuudha, obboleettiin kee duute jechuu barbaaddee?'' jedhe. ''Isheenis harka abbaa warraa irratti ture.'' Obboleettiin quxisuunis akka oggummaa ishee hordoftuuf yeroo baayyee obboolaan lamaan ni dubbatu turan. Garuu ishee barnoota sadarkaa lammaaf waan hinxumurreefu hin abdattu turte. ''Gonkumaa hindanda'u, cimtu miti  hinjedhiin. Na aman ni dandeessa'' jechaa turte. Ergasiin boodas sammuu koo keessatti eddoo qabate. Obbolleettii ishee dhabuun kan baayyee ishee miidhe ta'ulleen, Kaazeemaan kutaa obboleettiin ishee keessa hojjataa turteetti oggeettii kunuunsa fayyaa ta'uuf cimina argatte. Torban kanas kunoo apaarantishippii eegalte jirtii Koolleejjii Waalsaatti. Kunis narsii mirkanooftuu ta'uu daandii kan banuufiidha. ""Irsaasii dhukkubsattootaafi irreegtuu kiyya argadheera. Akka barrattuu mana barnootaattiin gammachuun butadhee fudhadhe,'' jetti gammachu itti dhagahame yoo ibsitu. Suuraan obbooleettii ishee keenyaa hospitaalichaarratti fannifamee jira. Afuurri ishee ammalleen akka jiruutti yaaddi wayita hirriyyota obboolleettii ishee waliin hojjatuutti. Yaadannoo Areemaatiinis carraa iskolaarshippii dhaabbateera. Kaayyoonisaas nama oggummaa narsii barachu barbaaduun garuu kanfalachuuf hindandeenyeef deeggarsa maallaqaa barbaaduufiidha. Fayyadamaan jalqabaas dhiyootti beeksiifamuuf jira. ''Leegaasiin Areemaa jiraataa ta'ee itti fufuuf'' jetti Kaazeemaan. Hundi keenyaa waa'ee isheetiin ni boonna. ''Namoonni waan tokko fiixaan baafachu hindanda'u jedhanii yaadanis akka isheen kakka'umsa argatanan barbaada, Ni danda'us,'' jetti."	https://www.bbc.com/afaanoromoo/oduu-56481316
health	Iirfooniin gurra namichaa keessa waggoota shaniif dhokatee ture argame	Namtichi gurrikoo duudaa jira jedhee yaadda'aa ture, qaamni iirfoonii waggoota shaniif gurrasaa keessa ruuqamee turetu isa rakkisaa akka ture bare. G﻿aheessi maqaan isaa Waalaas Lii jedhamu kibba Inglaand magaalaa Weymouth jiraatu, rakkoo gurri isaa dhagahuu dadhabuu isaaf sababni hojii hojjetu jedhee yaada ture. Aabba Waalaas indastrii akkaan sagalee olka'aa qabu, damee balaliinsa xiyyaaraa keessa hojjeta ture, akkasumas miidhama tapha raagbii irraan kan kahes akka tahe yaada ture. M﻿eeshaa endoscope rakkoo jiru manumatti itti mul'isuu danda'u erga bitatee booda, waan xiqqoo adii taate wahii fagoo jirtu arge. Kana boodas doktora bira deemuuf murteesse. D﻿anqaan achi keessa rakkatee ture wayita bahutti, aara akka galfate dubbate. Namni damee loltummaa Royal Navy keessa tajaajilaa ture kun, meeshaan kun gurrasaa keessa kan ruuqamte yeroo balallii xiyyaaraa tokkotti tahuu akka hinoolle dubbata. '﻿'Ganna shaniin dura maatiikoo Awustiraaliyaa jiraatan gaafachuuf wayitan adeemu, earplug waa itti daddabaluun jijjiiran tokko biteen ture. Kunis sagalee xiyyaara keessa jiru to'achuuf kan gargaarudha,'' jedha. '﻿'Isaan keessaa isheen tokko achi galtee rakkachuun, achi keessa haga ammaa hafte.'' D﻿andeettiin dhagahuusaa hir'achaa dhufuu isaatiin, haadha warraa isaa wajjin gurri isa duuda jedhanii yaaddoo keessa seenan. A﻿abba Lee waggoota keessa marroo hedduuf gurrasaa banuuf yookaan qulqulleessuuf yaaluus otoo hin milkaa'in hafe - fala dhabees abdii kutatee akka tures dubbate. Hakiimni gurra, funyaaniifi kokkee (ENT) meeshaa ruuqamee ture milkaa'inaan baase, ajaa'ibsifachuusaaa hime. '﻿'Jalqaba doktorichi xuuxee baasuuf yaale... Haatahu malee sababa yeroo dheeraaf achi keessa turuun, guurii gurraa wajjin walitti maxxanee waan tureef, sochoosuu hin dandeenye. K﻿anaafis meeshaa akka piinsaa bicuu taate fayyadamuun ujummoo wahii keessa galchan... Wayita harkisufaa natti dhagahama ture, achis battalumatti sagalee pop jedhu dhageessise. W﻿aan kutaa sana keessa duddubbatan hunda dhagahuu calqabe. Golgaan sammuu koo keessa bara sana hunda ture ni godaaane - akka dansaa dhagahuu calqabe,'' jedha gaheessi kun. '﻿'Aara galfii guddaa ture... akka haaraatti yeroo jalqabaaf dhagahuuti.'' H﻿akiimni baqaqsanii yaaluu ENT Neil De Zoysa akka BBCtti himanitti, waan gurra keenya keessa jiru manumatti ilaaluun hagas mara rakkoo hin qabaatu. Haatahu malee, waan gurra keessa rakkate tokko qarqaarsa ogeessa fayyaan alatti baasuun garuu sirrii miti jedhan. Maaliif jennaan, infekshinii godhachuu waan dandayuuf, akkasumas rakkoo walxaxaas fiduu waan maluuf.	https://www.bbc.com/afaanoromoo/articles/ceq2165w8d9o
health	"""Nama gurraacha kaansariin gogaa hin qabu jedheen yaada ture"""	"Isaar Neenes yeroo ganna 20 kaansariin gogaa akka ishee qabe barte. Yeroo tokko hiriyaa ishee waliin osoo bashannantuu waanti akka dhiitoo xiqqoon biqilee argitee hiriyaan ishee akka mana yaalaa deemtu gorsa. Mana yaalaa deemtee torbee tokko booda kaansarii gogaa akka ta'e itti himame. Sana booda naatee akka aarte yaadatti. Baay'ee kan ishee naasise ammoo gogaa nama gurraachaa keessa keemikaalli melaanin jedhamu guddaa waan ta'eef hoo'a aduu guddaadhan hin miidhamu oduu jedhutu sammuu ishee keessa ture waan ta'eefi. Kanaan dura namni magaalli yookin gurraachi kaansarii gogaatin qabamuu waan hin dandeenyef aduu cimaa ta'e irraa of eegun hin barbaachisu jettee amanti ture. Kanaaf ammoo kireemii aduu ittisu dibachuun hin barbaachisu jettee yaaddi ture Isaar. ""Amma garuu waantin hubadhe gogaan bifa fedhe yoo qabaate iyyuu gogaadhuma. Kaansariin qabamuun nama kamiyyuu mudachuu danda'a,"" jetti. [Meelaniin jechuun keemikaala qaama namaa keessatti halluu rifeensaa, ijaa fi gogaa kan omishuudha. Meelaniin guddaan kan omishamu yoo ta'e halluun ijaa, rifeensa fi gogaa namaa ni gurraacha'a.] Waggaa shan booda kaansariin gogaa deebi'ee waan na qabus, ""dursee waanan bareef waldhaanaa carallaa hin fudhanne; keemikaalota dhangala'aa qaama keessatti argaman (lymph nodes) keessaa tokko balleessuu qabu turan."" Waggaa kudhan booda Isaar amma bilisa taatee jirti. Yeroo ijoollummaa ishee kaastee hanga guddattutti kireemii aduu ittisu dibattee hin beektu. Yeroo ammaa kana wiirtuu qorannoo kaansarii UK tti argamu tokko waliin ta'uun namoonni akka isheetti ilaalcha dogoggoraa akka hin qabaannef hojjataa jirti.  Wiirtun qorannoo gaggeessen kaansariin gogaa Melaanoomaa jedhamu namoota hanga warra adii osoo hin taane, namoota gurraacha fi warra Eshiyaa irratti xiqqaatee mul'ata jedhame. Haa ta'u garuu waldaa ogeeyyii dhibee gogaa UK tti ogeessa kan ta'an Dr. Ofeeliyaan akka jedhanitti kaansariin gogaa namoota gurraacha irratti gaafa mul'atu baay'ee hamaa fi erga hammaatee kan baramu ta'uu himan. Kanaaf ammoo akka fakeenyatti sirbaa beekamaan duraanii Boob Maarlen gogaa qaama isaa hamma tokko geeddaramee sadarkaa cimaa irra erga gahee booda kaansarii Melaanomaa ta'uun barame. Kan du'es sababuma kaansarii gogaa kanaani. ""Gogaa keenya guutummaatti ilaaluu qabna. Keessumaa namoonni gurraachi fi magaala ta'an, faana miilaa, miila, barruu harkaa fi qeensa isaanii ilaaluu qabu,"" jedhu Dr. Ofeeliyaan. Hawaasa keessatti ""gurraachi homaa hin ta'u"", naannoo hoo'atiin dhufe"" ilaalchonni jedhan jiru. Namoonni kana jedhan warra keemikaalli melaanin guddaan qaama keenya keessa jira jedhanii warra yaadaniidha jedhu Dr. Ofeeliyaan. Melaaninin guddaan gogaa qaama namaa gurraachessus, ""uumamaan aduu ittisuuf kan namaaf kennamuudha,"" jedhu ogeessi kun."	https://www.bbc.com/afaanoromoo/articles/cv2eepev0m2o
health	Akaakuun Covid-19 haaraa saffisaan tamsa’uu biyyoota addunyaa garaa garaatti mul'ate	Akaakuun Covid-19 haaraa saffisaan tamsa’uu UK keessatti argamee ture biyyoota Awurooppaa hedduu, akkasumas Kaanaadaa fi Jaappaan keessatti mul'ate. Imaltoota UK irraa gara Ispeen, Siwizerlaand, Siwidinii fi Firaansitti dhaqan wajjin tamsa’inni vaayirasii kun hidhata qaba jedhameera. Kanaadaattimmoo abbaan warraa fi haatii warraa Ontariyootti vaayirasiichaan qabamaniiru, garuu lamaanuu biyya hambaatti akka hin imalle qondaalonni biyyattii himaniiru. Namoonni lamaan addatti tursiifamaniiru. Tamsa’ina vaayirasiin sodaachuun Jaappaan lammileen biyyoota hambaa ji’a tokkoof biyyashii akka hin seenne Wixatarraa qabdee dhorkuuf jirti. Jaappaan imaltoota UK irraa biyyattii seenan shaniifi nama biyya biraatti hin imallee tokkorratti argamu gabaaste. Kanneen vaayirasichaan qabaman keessatti balaliisaan xiyyaara ganna 30 keessa Landanii deebi’e ni argamu. Haaluma wal fakkaatuun namoonni afur Ispeen magaalaa Maadiriiditti gosa vaaayirasii haaraan qabamaniiru. Siwizerlaand lammiilee Biriiteen lamaa fi nama biroo tokkorratti vaayirasichi mul’achuu beeksifteetti. Ayyaana bara haaraa kanatti biyyi Awurooppaa turistootaaf karra bante Siwizerlaand yoo taatu, torban darbe keessa lammileen Biriteen kumaataman lakkaa’aman biyyattii seenaniiru. Akaakuun vaayirasii haaraan argamuu oduun isaa erga dhaga’amee addunyaarratti torban darbeerraa qabee imalli daangeeffameera. Kun otoo haala kanaan jiru, biyyoota Awurooppaa hedduutti namoota talaaluun eegalameera. Oggeeyyiin fayyaa Kaaba Baha Jarman maanguddoota giddugaleessa kunuunsaa Halberistat keessa jiran talaaluun eegalan. Miidiyaan biyyaleessaa Hangaarii akka himeetti biyyattii keessatti hakiimota hospitaala Del- Peest hojjatanitu talaalli dursa fudhate. Saayintistoonni akka himanitti, gosti vaayirasii haaraan UK'tti kan argameef biyyattiin sirna tamsa’ina dhibichaa ittiin hordoftu cimaa waan qabduufi jedhan. Gosti vaayirasii haaraan kun kan duraanii caalaa saffisaan kan tamsa’u yoo ta’u, namoota duraan qabeerratti hin hammaatu jedhanii yaadu ogeeyyiin.	https://www.bbc.com/afaanoromoo/oduu-55458055
health	Baaleetti dhibeen 'hin beekamne beeyladaafi namarraan miidhaa geessisaa jira	"Godina Baalee Baha aanaalee gammoojjii keessatti dhibee hin beekamneen gaalliifi namni miidhamaa jiraachuun sodaa guddoon uumamuu jiraattonni BBCtti himan. ""Gaalli dhibeen kun irratti argame furrii funyaanirraa qaba, afaaniifi funyaaniin dhiigatu baha, hafuura kuta,"" jedha goodinichaatti jiraataan aanaa Sawweenaa Boonsaa Ahimad. Aanaalee akka Sawweenaa, Raayituufi Beeltoos gara gammoojjii keessatti lubbuun gaala hedduun dhibee kanaan nuu jala dhumeera jechuun himachaa jiru. Haalli jiraattonni keessa jiran baay’ee ulfaataa ta’uu kan himu Boonsaa Ahimad, dhibee sodaachisaa kanaan nama gaalli hundii irra dhumee harka qullaa hafetu jira jedha. Dhibeen fayyaa beeyladaafi namootarra miidhaa geessisaa jiru kun yaaddessaa ta'uu kan himu jiraataan kun, “nama osoo gaala elmachaa jiru gaalli kufee du’etu jira,"" jechuun hangam rifaasisaa akka ta'e ibsa. Dhibeen hin beekamiin jiru kun aanaa Raayituu qofa keessatti gaala 150 ol kan ajjeesse yoo ta'u, Caamsaa 22 akka eegale hima ogeessi fayyaa beeyladaa Dr Johaar Sheeh Aliyyii. Dhibeen kun saa’ati 12 hanga 24 keessatti gaalaa akka ajjeesu kan dubbatu Dr. Johaar, “Gaalli dhibee kanaan qabame dafee du’a.  Saa’ati 12 keessatti gaala hedduuti dhume; gaala abbaan elmatee manatti galee yeroo deebi’u du’etu argamaa jira,” jedha. Keessatuu, gaalli gar-malee miidhama jiru gaalota umridhaan fagaatan, kan rimaa qaban, kan hoosisaniifi korma gaalaa fa'idha. Haalli tatamsa’in isaasa hedduu nama sodaachisa kan jedhu Dr. Johaar, dhibeen kun jalqaba naannoo Soomaleerra ka’ee godinichaattibabal’achuu hima. Akka oggeeyyiin fayyaa beeyladaafi jiraatonni jedhanitti  dhibeen kun asiin dura mullatee hin beeku waan ta'eef naasuu uumuu dubbatan. Ogeeyyin fayyaa dhibeen kun Covid-19 ta’uu mala jedhan; sababa mallatoon namoonni qabaman argisiisaniifi kan beeyladaallen mallattoo dhibee Covid-19 waliin wal-fakkaatuf. Haata'u malee, hanga qorannoon adda ba'utti mirkaneessuu hin dandeennu jedhan. Mallatoonsaa dhiiga afaaniifi funyaaniin, akkasumas qaama bobbaaafi walhormaataan ba'uudha. Kana malees, gaalli dhibeen kun irratti argame ho’ina qaamaa, afaaniifi irga keessa maddeessuu, akkasumas hollachiisaatu irratti mul'ata jedhan. Akkuma dhibeen mullateen, qorannoon sadarka laboraatorii giddu-gala Oromiyaatti ergamuullee hanga amma dhibeen kun waan kanarra ka’e jedhamee wanti beekame hin jiru jedhu. “Gaala mallatoo argisiisan irra saamuda fudhannee laboraatorii naannoo Oromiyaatti erginus isaan dhibeen kun humna keennan ol jedhanii gara Federaalaatti dabarsan.” Sadarka Federaalaattis,  gidduu-gala laboraatorii biyyaalessaa kan fayyaa beeyladaa Finfineetti ergamee dhibeewwan shakkaman hanga dhibee afurii ilaalaa turanii, hundii negative ta’uu himan. “Amma warra sana walliin qindoofnee gad-fageennan dhibee kana qorachuuf. Sadarkaa Federaalaarra dhufanii beeyladi erga du’en booda qorannoo taasisuun akkaataa wanti kun adda bahu gochuu feesisa. Hanga qorannoon kun taasifamee, dhibeen kun kana jedhamee beekameen booda, talaalliin yookaan qorichi kennama, ammaatti ammoo qaama warra fayyaa namaatin wailiin qindoofne hubannoo kenuutti jira,” jedha ogeessi kun. Rifannaan guddaan amma jiru dhibeen kun beeyladarra gara uumataatti darbaa jiraachuufi namoonni hedduun dhukkubsatanii ciisuu jiraatonniifi oggeyyiin fayyaalleen ibsa jiran. Namoonni dhukkubichaan qabaman mallatoo gaala dhukkubsateen walfakkaatu argisiisuu himan. Uumanni hubannoo akka qabaatu wanti hedduun hojjatamaa jiraachuus dubbatu. Dr. Johaar ogeessota fayyaa namaa walliin ta'anii  jiraatonni mallatoo tana argisiisan akka hawaasarra adda bahan gaafachaa jira jedha. Kana malees, akka namoonni foon gaalaa kana hin nyaanne, aannan isaa akka hin fayyadamne sochii beeylada to’achuufi dhiiga beeylada keessaa bahu kana akka harkaan hin tuqne hubachiisaa jiru. “Namoota erga foon gaalaa nyaatanii booda dhukkubsataniitu jira. Kaan ammoo osoo foon hin nyaatiin kan gaala kana tutuqanii dhukkubsatanitu jiru.” Dhibeen kun haala addaatin namootatti darbaa waan jiruuf, namoota dhukkubsatan ilaaluu deemuu irra akka of qusatanis ogeesii kun ni akeekkachiisu. Dabalatan namoonni dhukkubsatan akka buufata fayyaa deemanii yaalamanis dhaamaniiru."	https://www.bbc.com/afaanoromoo/oduu-57352069
health	Itoophiyaa keessatti naannolee sadiin alatti HIV/AIDS'n sadarkaa weerararraa jira	"Itoophiyaa keessatti naannoleen sadii facaatiin HIV/ADIS sadarkaa weeraraarra akka jiran waajjirri Ittisaafi To'annoo HIV/AIDS Federaalaa BBC'tti himeera. Finfinnee, Dirree Dawaa, Harar, Gambeellaa, Affaar, Tigiraayi, Amaaraafi naannoo Beeneeshangul Gumuz weerara keessa jiraachuu isaanii  daayiirketarri daayiiroktoreetii komiinikeeshinii waajirichaa Obbo Daani'eel Baatir BBC'tti himaniiru. Naannolee weerara kana keessa hin jirre ammoo: Somaalee, Oromiyaafi naannoo Sabaafi Sablammootaafi Ummattoota Kibbaa akka ta'an ibsu. Akka seera Dhaabbata Fayyaa Addunyaatti jedhu obbo Daani'eel; walumaa galatti hawaasni dhibbaa ol yoo dhibbichaan qabame weerara akka jedhamu ibsuun naannolee kunneenis weerara keessa jiraachuuf himu. Ta'us garuu jedhu obbo Daani'eel; haala biyya keessa jiru weerara jechuun akka hin danda'amne ibsu. Waajjiri Ittisaafi To'annoo HIV/AIDS Federaalaa dabalataanis dargaggoota biratti of dagachuun ol'aanaa akka jiru himu. Waggatti lammiileen 23,000 ol vaayirasichaan ni qabamu; lammiileen 11,000 ol ta'an immoo vaayirasichaafi dhukkuboota vaayirasichaan wal qabataniin akka du'an ibsaniiru. Lakkofsi kun waggoota darbe waliin  bira qabamee yoo ilaalamu hir'ataa dhufuusa himu obbo Daani'eel. Kunis immoo akka biyyaatti ""of dagachuufi dhibaa'ummaa""akka jiraatu uumeera. Sababuma kanaan hawaasni  HIV/AIDS gonkumaa hin jiru jedhee akka yaadu jiraachuus himu. Kunis hedduminnaan dargaggootarratti akka mul'atu himu. Dhaabbilee barnoota ol'aanaatti, bakkeewwan piroojektoonni jiranitti, bakka oomishni abaaboo jiruufi namoota warshaa sukkaaraaf jecha shonkoora ciran biratti of dagachuun hedduminnaan bakkeewwan itti mul'atan ta'uus dubbataniiru. Mootummaanis haala kana hubachuun asiin dura namoota hawaasaa keessaa bahaniin, koree garagaraa qindeessun, miidiyaaleefi namoota beekkamoo waliin ta'uun hojii adda addaa hojjachuuf sochiirra jiraachuu himaniiru. Manni maree Eedsii Biyyaas waggoota shanan jahan darban xiyyeeffannaa osoo hin argatan turuu kaasun bara 2011 A.L.I irraa jalqabee irra deebiin hojii jalqabsiisuu himaniiru. Tatamsa'ina HIV/ADIS sadarkaa biyyaatti Tatamsa'inni HIV/ADIS sadarkaa biyyaatti yeroodhaa gara yerootti hir'ataa dhufuu obbo Daani'eel ni ibsu. Kanas lakkoofsaan yoo kaa'an 0.91 ta'a jechuun haalli amma biyya keessa jiru weerara jechuun akka hin danda'amne dubbatu. Tatamsa'inni HIV/ADIS sadarkaa naannootti yoo ilaalamu tatamsa'inna akka biyyaatti jirurra akka caaluu obbo Daani'eel ibsaniiru. Tatamsa'inni dhibbeentaadhaan yoo kaa'amu Gambeellaa %4.8, Finfinnee %3.4, naannoon Tigaraayifi Amaaraa immoo %1.2dha. Akkasumas Dirree Dawaa, Harar, Affaariifi Beeneeshangul Gumuz immoo naannolee sadarkaa weerararra jiran jechuun ibsu. Tatamsa'inna gad aanaa naannoleen qaban immoo; Somaalee (0.01) fi naannoo Sabaafi Sablammootaa fi Ummattoota Kibbaa (0.04) ta'uusanii himu. Akka biyyaatti kutaalee hawaasaa keessa tatamsa'inni baay'innaan dubartoota daladala sal-qunnamtiirratti hirmaatan lakkoofsa heddu ta'uusaanii BBC'tti himaniiru. Kunis %23 ta'uu ibsuun dubartoonni abbaa warraasanii du'aan dhaban gidduttis %19 ta'uu dubbatu. Konkolaachiftoota karaa dheeraa imalanfi hidhamtoota seera biratti giddu galeessan tatamsa'inni sadarkaa biyyatti ol jedhee akka mul'atu dabalataanis ni ibsu. Naannoo Amaaraattiin namoonni haaraa HIV/ADIS'n qabamanis ta'ee vaayirasichaan du'an xiqqaachaa dhufuu Biiroo Eeggumsa Fayyaa naannichaatti hogganaan dhimma HIV/ADIS irratti hojjattan   kan ta'an obbo Baqaaluu Daagnee BBC'tti himaniiru. Facaatiin HIV/ADIS naannicha keessa jiru akkas jedhanii ibsuun kan nama rakkisu ta'uu ibsuun, ""tatamsa'inni hawaasa walii galaa bira jiru %1.2 yoo ta'u lakkofsaan immoo namoota kuma tokko keessaa namoonni 12 ta'an vaayirasichi dhiiga isaanii keessatti argama jedhamee eeggama"", jedhu hogganaan kun. Magaalota naannichaa muraasa keessatti tatamsa'inni jiru ol'aanaa yoo ta'u namoota kua tokko keessa namoota 41 keessatti vaayirasichi ni argama jedhamee eeggama jechuun ibsu. ""Tatamsa'innii HIV/ADIS naannoo Amaaraa isa sadarkaa biyyaatti jiru waliin wal bira qabamee yoo ilaallamu %30'n caalamaa qaba. Nmaoota akka haaraatti qabamaniin immoo %29 qooddata. Namoonni HIV/ADIS waliin wal qabatee du'an immoo %32 ta'u,"" jedhaniiru. Kana keessatti immoo dubartoonni lakkofsi isaanii ol'aanaa ta'uu himaniiru. Naannichatti magaalloonni 66 magaaloota tatamsa'inna ol'aanaa qabu jedhamanii adda kan bahan yoo ta'u; magaalloonni jaha immoo irra caalaan tatamsa'inni kan keessatti argamudha jedhaniiru obbo Baqaaluun. Hawaasa walii galaa keessaa %0.67 yoo ta'u lakkofsaan immoo 178,000 ol HIV/AIDS saaxilamaa yookiin vaayirasichi qaama isaa keessa jiraachuu danda'a jennee qorannoo geeggessineen beekuu dandeenyeerra jedhu Obbo Nagaash Simee Itti aanaan Biiroo Fayyaa Oromiyaa. Tatamsa'iinni HIV/AIDS baadiyyaa irraa magaalaa keessatti heddumaachuu kan dubbatan kunis dhibbentaadhaan %3 ta'a jedhu obbo Nagaash . Magaalaa keessatti  dubartoonni daldala saal-qunnamtii irratti hirmaatan, keessumeessitoonni mana nyaataa, dubartoota mana dhugaatiifi shiishaa keessa hojjatan, namoota hojii humnaa hojjataniifi konkolaachistoonni karaa dheeraa imalanis saaxilamummaan isaanii ol'aanaadha. Gama biraatiin immoo dargaggeeyyiin umuriin isaanii 15-24 jiran ittillee saaxilamummaan HIV/AIDS heddumimmaan mul'ata jechuun obbo Nagaash BBC'tti himaniiru. Qorannoo bara 2018'tti guutuu biyyaatti geeggeffameen magaalloonni Oromiyaa 92 ta'an qorannoo kana keessaa qooda fudhataniiru. Magaalloonni 76 ta'an magaalota facaatiin HIV/AIDS hedduminnaan keessatti mul'atuudha.Magaalota 76 keessaa immoo magaalloonni kudhan ta'an isaan kaan caalaa facaatiin HIV/AIDS kan keessatti  mul'atudha. Magaalloonni kunneenis: Adaamaa, Mojoo, Asallaa, Shaashamannee, Naqamtee,  Jimma, Goobba, Shaakkisoon fa'a kaasuun ni danda'ama jedhu obbo Nagaash. Tatamsa'inni HIV/ADIS magaalaa Finfinnee keessa jiru isa guutummaa biyyattii keessa jiruun waliin garaagarummaa guddaa hin qabu jedhu ogeessi waajjiraa Ittisaafi To'annoo HIV/ADIS magaalaa Finfinnee obbo Taarikuu Moollaa. Tatamsa'inni vaayirasichaa akka dabaluuf sababoota kan ta'an kaasuun saal-qunnamtii daangaa hin qabne yeroodha gara yerootti babalachaa dhufuu qorannoodhaan irra gahamuu him obbo Taarikuun. Kunis saal-qunnamtii fuudhaafi heerumaan alatti raawwatamuufi  dubartoota daldala saal-qunnamtiirratti hirmaatan waliin saal-qunnamtii raawwachuudhaan akka ta'e ibsu. Qorichoota sammuu namaa hadhoochan fayyadamuun magaalattii keessatti baay'innaan kan mul'atu ta'uu ibsuun magaalaa Finfinnee keessatti umuriin saal-qunnamtiin itti jalqabu yeroodha gara yerootti xiqqaataa dhufus himu obbo Taarikuun. Asiin dura umuriin saal-qunnamtiin itti jalqabu ganna 17-18 yoo ta'u amma garuu sanii gaditti ta'u eeru. Sochii saal-qunnamtii magaalattii keessa jiruun gaa'elaaf amanamoo ta'uu dhabuun heddumaataa dhufuu qorannoon waajjirri Ittisaafi To'annoo magaalattii geeggesse ibsa. Hogganaan qunnamtii ummataa Waajjira Ittisaafi To'annoo HIV/AIDS Federaalaa obbo Daani'eel akka jedhanitti sadarkaa biyyaatti tatamsa'inna to'achuuf xiyyeeffannaan gudda itti kennamee yoo hin hojjatamne tatansa'inni isa amma jirurraa guddachuu akka danda'u himu. ""Dagatamuu isaa fudhachuun yoo hin danda'amne akka biyyaatti gatii nu kafalchiisa. Kunis dhiibbaa xiinsammuu, haawas-diinagdee qofa osoo hin taane dhiibbaa siyaasaas ni fida,"" jedhaniiru. Akka obbo Daani'eel jedhanitti kan waggaa darbee osoo ilaalleeyyuu hammeentaan tatamsa'innaa 1.18 akka ture ibsu. Guutuu biyyaatti dargaggootaaf hojiin barnoota kennuu bara waliin deemuun barbaachisaa waan ta'eef waajjirrisaaniis miidiyaa hawaasummaa fayyadamuuf akka karoorfatan dubbatu. Fedhiin raadiyoo, gaazexaafi teelevizhiinii fa'as fayyadamuu jiraachuu ibsuun dargaggoota hedduminnaan argachuuf immoo miidiyaalee isaan hedduminnaan fayyadaman fayyadamuun dursi akka kennamuuf ibsaniiru."	https://www.bbc.com/afaanoromoo/oduu-50586019
health	Wal'aansi 'durbummaa deebisuuf' taasifamu akka dhorkamu waamichi dhiyaate	"Mormitoonni mootummaan yaala ""durbummaa deebisuuf"" jedhamee taasifamurratti tarkaanfii akka fudhatuuf gaafachaa jiru. Dubartoonni Musliimaa hedduu abbaan warraa yookiin maatiin gaa'ila dura saal-qunnamtii akka godhanii turan beeknaan hawaasaan ni balaaleffamuu yookiin ajjeefamuu danda'u. Akkasumas muraasni isaanii filannoo yaalaa kan doktoroonni meembireenii seensa buqushaa irratti haguugan gochuun akka isaaniif deebisan filatu. Ta'us garuu yaaddoon yaala kana dhorkuu dubartoonni Musliimaa hedduu rakkoof akka saaxilaman taasisan jedhu ni jira. Qajeelfamni Kaawunsilii Meedikaalaa Waliigalaa akka ibsitutti hayyamamummaan dhukkubsattootaa yaala kana argatanii ""yoo dhiibbaa keessa jiran yookiin namoota biroon dhiibbaan irratti godhamaa jiru ta'e"" gaaffii keessa galuu qaba jedha. Haleeleh Xaahirii hundeessituun Dhaabbata hawaasummaafi Dubartoota Baha Giddu Galeessaa BBC'tti akka himettetti, barattuu Moorookoo eega abbaanshee akka ishee ajjeesuuf nama tokko qacaree booda dhokattee Landan keessa jiraachaa jirti jetti. Eega gara UK bara 2014 imalte booda dubartiin ammatti ganna 26 taate hiriyyaa dhiiraa argattee waliin jiraachaa jiru. Haa ta'uu malee abbaanshee nama faana jiraachaa jirtu beekee booda akka gara Moorookoo deebitu taasisee mana yaalaa ""qorannoo durbummaa"" taasise booda durbummaa akka hin qabne beekeera. Isheenis gara Landan deebitus sodaa abbaanshee bakka isheen jiraattu beekuu danda'a jedhu keessa jirti. Barsiiftuu ganna 40 dhalattuu Moorookoo kan taate yaala kana yeroo ganna 20'oota keessa jiru dirqiidhaan akka taasiftu godhamtus ijoolleen ishee waan isheen keessa dabarte akka godhan amansiisuuf akka itti ulfaate BBC'tti himteetti. ""Waan akkanaa abadan ijoollee kiyyarratti hin raawwadhu. Akka itti bilisan ta'an barsiisuunii yaala."" Yeroo ammaatti UK keessatti manneen yaalaa dhuunfaa baqaqsanii yaaluun deebisanii gogaa haphii qaama saalaa dubartii haguuguu gaggeessan 22'tu jiru. Yaala baqaqsanii yaaluu sa'aatii tokko fudhatuuf £3,000 kaffalchiisu. Falmattoonni mirgoota dubartootaa manneen yaalaa akkanaa dubartoota Musliimaa sodaa  guyyaa cidhaa uumamuu danda'uf jecha isaan bira deemanii yaala argatan irraa maallaqa guddaa argataa jiru jedhu. Hedduunsaanii adeemsa yaala marsariitii isaaniirratti Giddu gala Gynae waliin ta'uun dubartoota marsariitii isaanii mil'ataniif akka ibsanitti gaa'illi muraasni eega abbaan warraa haati warraasaa durbummaa hin qabne beekee booda ""gaa'illi muraasni diigameera"" jedha. BBC'n manneen yaala dhuunfaa kanneen dubbisuuf yaaluuf deebii hin arganne. Barreessaan Fayyaa Maat Haankok akka itti ""bartee hamaa"" kana karaa dhaabsisuun danda'amutti qorannoo gaggeessuf akka ta'u ibseera, ta'us garuu Dippaartimeentiin Fayyaa akka itti qoqobbiin kun hojiirraa oolurratti yaada hin kennine. Adde Haleeleh Xaahirii garuu akkas jette: ""Yaalii kun karaa seera qabeessaan hin dhorkamu taanaan shamarraan hedduu du'uu danda'u."" Dr Kaaliid Kaan mana barnoota Fayyaa Dubartootaa Baartis fi Mana barnootaa Meedisiinii Landanitti piroofeesar kan ta'an yaala kana dhiheenyatti kan beekan akka jedhanitti qoqqobbiin kun ""deebii sirrii miti"" jedhan. Dabalataanis ""odeeffannoon sadarkaasaa eeggate"" dhukkubsattootaaf yoo kenname murtee dubartootaaf dhiifamuu qaba. ""Eegumsi doktorootaa miidhaa dhufu hambisuuf akka ta'e nan amana, "" jedhan. Haa ta'uu malee Dr Naa'oomii Kirooch dura teessuu 'British Society for Paediatric and Adolescent Gynaecology' shamarraniifi dubartoota yaala ""bu'aa fayyaa tokkollee hin qabnetti"" akka taasisan amansiifamuu isaaniitti ni yaadda'u. ""Itti gaafatamummaan doktoraa qajeelfamaan kaa'ameera,"" jette. ""Nuti ogeeyyiin fayyaa waadaa gaafa eebbifamuu gallee oliifi dhukkubsattoota keenya irratti miidhaa geessisuu dhabuufi wanni hojjannu rakkoodhaaf kan isaan saaxilu ta'uu hin qabu."" Dr Kooliin Meelviilee GMC'tti meedikaal daarektaraafi daarektara barnootaafi sadarkaa yoo ta'an doktoroonni ""dhukkubsattooti rakkoo xiinsammuuf akka hin saaxilamneef  dursa kennuu qabu jedhan. ""Yoo dhukkubsataan yaala kana argachuuf namoota biraatiin dhiibamee hayyamamaa miti jechuudha. Yoo doktorri sun daa'imni yookiin nama dargaggeessi yaala argachuu hin barbaanne yaala kennu san dhiisuu qaba"" jedhan. Falmattoonni mirga dubartootaa dhiibbaa yeroo dheeraa yaaliin kun fiduu danda'u hedduminnaan hin beekamne jedhu. Akkasumas yaala kanaa booda dubartoonni gargaarsa xiinsammuu gahaa ta'e argachaa hin jiran jechuun yaaddoosaanii ibsu. Aadde Haleeleh akkas jedhan: ""Dubartoonni muraasni akka meeshaatti malee akka dhala namaatti of hin ilaalan. ""Dubartoota Musliimaa wanti yaala kana taasisaniif kan godhu miira qaaniifi sodaa adabbiiti. ""Isaaniif kun qaamasaaniitti gammadoo ta'uu dhabuu, waan hawaasni sirri jedhee itti hime fudhachuusaaniti."""	https://www.bbc.com/afaanoromoo/oduu-51276555
health	Covid-19: Indiyaatti oksijiinii gara alaatti dhangala'uun dhukkubsattoonni Covid 22 du'an	"Hospitaala Indiyaa 'Zaakir Huseen' keessatti dhukkubsattoota Covid-19 achitti yaalamaa turan keessaa yoo xiqqaate 22 sababa hanqina oksijiinii du'an. Oksijiiniin hospitaalaa magaalaa Nashik keessatti argamu keessatti wayita guutamaa turetti taankariin cabuun garaa alaatti waan dhangalaa'eef hanqinni kun mudatee lubbuu namaa galaafate. Balaan kun akkamiin akka mudatee fi kuusaan oksijiinii sun maaliif akka dhukkubsatootarraa oksijiinii adda kute hanga yoonaa wanti ifa ta'e hin jiru. Qondaaltonni akka jedhanitti daqiiqaa 30 'f oksijiiniin gara ventilaatarii namoonni akkaan miidhaman ittiin harganiitti dhangala'aa hin turre, wayita kana namoonni hedduun du'an. ""Dhimmicha qorannee tarkaanfii fudhanna,'' jedhan, komishinara magaalaa Nashik kan ta'an Kailash Jadhav. Hospitaalichi wayita oksijiinii fixaa jiruttidha kan inni taankarii oksijiinii sana akka dhufee guutuuf gaafate. Hospitaalonni biyyattii sababa dhukkubsattoonni heddummaataa jiraniif hanqina oksijiiniif saaxilamaa jiru. ""nama badii kana raawwate irratti tarkaanfii sirriin akka fudhatama barbaanna,'' jedha namni akkawoon isaa sababa hanqina oksijiinin duraa du'an Amol Vyavhare. Namni biraan Vicky Jadhav, akkawoonshee wayita isheen battala balaan mudate dura nyaata bituufiif biraa baate fooyyee akka qabdu himte, yeroo isheen deebitu garuu duuteetti. Weerara koronaavaayirasii marroo lammaffaan akkaan goolamaa kan jirtu Indiyaan, guyyaa guyyaan namoonni 200,000 caalan akka qabamaa jiran gabaasaa jirti. Lakkoofsi namoota qabamanii fi akkaan dhukkubsatanii dabaluun ammoo hospitaalota biyyattiin qabdu daran dhiphiseera. Hanqinni Oksijiinii, siree irra ciisanii wal'aanamanii fi qorichaa akka malee mudachaa jiraachuu himti biyyattiin."	https://www.bbc.com/afaanoromoo/oduu-56826842
health	Talaalliiwwan akkamiin hojjetu?	Koronaavaayirasiin haala salphaa ta'een addunyaarra kan faca'aa jiruu fi uummanni addunyaa hedduunis ammallee daran miidhamaa kan jiruudha. Vaayirasii kanaaf dawaan ammallee hin argamane, addunyaan garuu talaallii isaa argachuuf cichitee hojjechuu itti fufteetti. Garuu talaalliin kun yoom argama laata? Talaalliiwwan akkamiin hojjetu?	https://www.bbc.com/afaanoromoo/52705253
health	Biyyoonni sooreyyiin Ijoollee talaaluu tursanii biyyoota hiyyeeyyiif akka qoodan gaafataman	Biyyoonni dureeyyiin talaallii Koroonaavaayiras da'immaaniifi ijoolleef kennuuf karoora qabatan jijjiiranii bakka isaa biyyoota galii xiqqaa qabaniif akka gumaachaan hoogganaan Dhaabbata Fayyaa Addunyaa gaafatan. Dr. Teediroos Adihaanoom ibsa Jimaata kennaniin biyyoonni sooreyyiin sagantaa raabsa talaallii haqa Covax jedhamuuf akka gumaachan gaafatan. Raabsi talaallii koronaa hanga ammaatti bifa walfakkaataa qabatee hin jiru. Ji'a Muddee darbe talaaliin jalqabaa ifa erga godhamee ka'ee hanga ammaatti biyyootni sooreyyiin dhiyeessa talaallichaa harka hedduu fudhataniiru. Hedduun isaanii ammallee lammiilee isaanii hamma danda'an mara talaaluuf dorgomaa jiru. Dr. Teediroos Jeneevaarraa ibsa kennan kanaan biyyoonni gariin maaliif daa'immaniifi ijoollee gaheeyyii talaaluu akka barbaadan nan hubadha ''amma garuu osoo yaada isaanii kana keessa deebi'anii ilaalaniin gorsa'' jedhan. ''Biyyoota galii xiqqaafi gidduugaleessaa qaban keessatti talaalliin dhiyaate hojjetoota fayyaafillee hin geenye, hospitaalonni namoota yaala lubbuu bararuun sardamaa jiru'' jedhan. Torbee darbe pireezidantiin US Joo Baayidan ijoollee umrii 12-15 gidduu jiran atattamaan talaaluuf karoorfamuu ibsaniiru. Ji'a tokkoo booda lammiileen US 70% ta'an talaallicha marsaa jalqabaa kan fudhatan akka ta'aniis abdii qaban himaniiru. Kaanaadaaniis akkasuma ijoollee umrii 12-15 gidduu jiraniif akka kennamu jechaa jirti. Waggaan lammaaffaa weerara dhibee Koronaa hamaa akka ta'u haala akkaan yaadessaa Indiyaan keessa jirtu akka fakkeenyaatti kaasuun hubachiisaniiru Dr. Teediroos. Indiyaatti ogeeyyiin fayyaa dhibee kana yaaluutti jiranillee talaallii kana hin fudhanne. Sababa kanaattis du'aa jiru.	https://www.bbc.com/afaanoromoo/oduu-57126468
health	Koronaavaayiras: Qoricha Doonaald Tiraamp ittiin fayyaniif beekamtiin kenname	Ameerikaan namoota dhibee Covid-19f hospitaala galan wallaanuudhaaf qorichi Reemdesviir jedhamu akka hojiirra ooluuf hayyamte. Abbaan Taayitaa To'annoo Nyaataafi Qorichaa Ameerikaa (AFDA) akka jedhetti, qorichi kun yeroo yaalii kilinikaarra turetti dhukkubsattoonni vaayirasichaa akka dafanii fayyan guyyoota shaniin gabaabsa jedhameera. Yeroo dhiyeenya kana Covid-19n qabamanii turan Pirezedaant Doonaald Tiraamp qorichi kun kan kennameef yoo ta'u, akka dafanii fayyaniif isaan gargaareera jedhamee ture. Qorichi maqaan biraandii Veeklerii jedhamu moggaafameef kun qoricha wallaansa koronaavaayirasiif hayyama Abbaa Taayitaa To'annoo Nyaataafi Qorichaa Ameerikaa (AFDA) argachuun kan jalqabaadha. Torban darbe Dhaabbanni Fayyaa Addunyaa (WHO) Reemdesviir namoota vaayirasichaan qabamanii dhukkubsatan fayyisuurratti bu'aa inni qabu xiqqaadha jedhee ture. Dhaabbanni Fayyaa Addunyaa qorannoo ofii isaatiin gaggeesseen akka yaada kanarra gahe dubbatus, dhaabbanni Reemdesviir omishu Gileed jedhamu garuu bu'aa qorannoo WHO kana hin fudhanne ture. Reemdesviir ji'a Caamsaa darbe irraa kaasee yeroo atattamaan qofaaf akka faayidaarra ooluuf hayyamamee ture. Akka Abbaa Taayitaa To'annoo Nyaataafi Qorichaa Ameerikaatti, qorichichi namoota ga'eessa ta'aniifi ijoollee umuriin isaanii waggaa  12 guute, akkasumas kanneen ulfaatinni isaanii Kiilogiraamii 40 ta'eef hospitaala dhibee Covid-19f itti wallaanamaa jiran keessatti hojiirra ooluu ni danda'a. Komishinariin Abbaa Taayitichaa Isteefen Hahaan akka jedhanitti, dhaabbatichi murtee kana irra kan gaheyaaliiwwan kilinikaa irra deddeebiin erga taasise sirriitti sakatta'een boodadha. Qorannoowwan gara garaa taasifaman keessaa tokko guyyaa itti namoonni fayyan 15 irraa 10tti gadi xiqqeessuun isaa ibsameera. Qorannoon Dhaabbata Fayyaa Addunyaa maal jedha? Dhaabbatichi qorannooqorichoota wal’aansaaf ooluu malu jedhe afur irratti gaggeessera. Isaan keessaa Reemdesviir  isaa tokko ture. Qorichi farra busaa Haayidoksiikilorokiin iii  HIV wal’aanuuf kennaman lamaan (lopinavir fi ritonavir) wajjin kanneen yaalaman keessa turaniiru. Dawaan UK keessatti dhukkubsattoota Covid hordoffii guddaa barbaadan deeggaru  bali’naan tajaajilaaf oole Degzametaason qorannoo kana keessatti hin hammatamne ture. Qorannoo dawaa kanarratti ga’eeyyiin 11,266  kan irratti hirmaatan yoo ta’u, qorannoon kun  hospitaalota 500 ol biyyoota 30 keessatti argaman keessatti gaggeeffame. Firiin qorannoo kanaas ilaalamuutti jira.	https://www.bbc.com/afaanoromoo/oduu-54656365
health	"Koronaavaayirasii: ""Waan isin jaalannuuf cidha keenyarratti hin argamiina"""	"Firaafi hiriyoonni keenyaa cidha keenyarratti hin argamiin hafuu isaaniif galateeffanneerra jedhe misirrichi sagantaa cidhaa booda. Misirroonni maatii fi hiriyoota jaalatan cidhasaanirratti affeeruuf weerara koronaavaayirasii sodaatan. Gaafa lafti nagaa waamichi 'cidha keenyarratti akka nuuf argamtan kabajan isin afeerra' kan jedhu ture, misirroonni kun garuu ""waan isin jaalannuuf cidha keenyarratti hin argamina"" ergaa jedhu firaaf hiriyoota isaaniif dabarsan. Weerarri koronaavaayirasii Itoophiyaa seenuun erga barame, misirroonni gaa'ila dhaabbachuuf karoorfatan hedduun yeroo biraatti dabarsan. Dargaggoo Mul’ataa Gurmeessaa fi Immabeet Misgaanaa garuu weerarichi firaaf maatiin iddoo hin argamnetti ta'us sirna gaa’ila isaani raawwachu isaan hin dhorkine. Misirrichaa fi misirroo heerumtuun alatti namoota sadiitu cidhasaanirratti argamee isaan dabaale. Namoonni sadan kunis luba waldaa kirstaanaa isaan eebbisee tokkoo fi ragaaf firoota gama isheen nama tokko, gama isaan nama tokko qofatu argame. ‘’Sirna guutne cidha keenya otoo yeroo biraatti hin dabarsiin raawwachuutti gammanneerra, maatiin keenyas gammadaniiru’’ jechuun BBC'tti himan. Sirumayyuu firaaf hiriyoota isaanii waamicha dur baratameerra adda ta’e dhiyeessaniif turan. ‘’Waan isin jaalannuuf cidha keenyarratti hin argamiina’’ jechuun gaafatan. Namoota lama lama ta’anii waldaa Makaanayesuusii Beetel magaalaa Finfinnee iddoo sirni cidha itti raawwatamu dhaqu dubbatte misirrittiin Immabeet. Sana booda harka dhiqannee gara waldaatti ol seenne jette. Dur sirni gaa’ilaa wayita gaggeeffamuu waldaan guutuudha ture, amma garuu teessoon duwwaa ture jetti. ""Waanti yaadne galma nuuf gahutti gammanneera"" jedha misirrichi, firaaf maatiin keessattu haadhasaa cidha kanarratti arguu dhabuun garuu gammachuu isaa guutuu akka hin taasisiin hima. Maaliif sagantaa cidhaasaanii yeroo biraatti dabarsuu akka hin barbaanne wayita himaniis akkana jedhan. ""Weerarri dhibee kun waggaa meeqaaf akka turuu hin beeknu kanaaf yeroo biraatti dabarsuu hin barbaanne’’ jedhe misirrichi Mul’ataan. Otoo dhibeen koronaa hin dhufiin dura cidha hiriyoonni fi miseensonni maatii isaanii 70-100 irratti argaman qopheeffachuuf ture karoorri isaanii. Haata’u malee sagantaa cidhaa yeroo biraatti akka hin dabarsine maatii amansiisanii misirroota dabalatee namni shan qofti bakka argametti cidha isaanii raawwatatan. ""Baasiirras nu baraareera"" jedhu. Weerarri koronaavaayirasii Itoophiyaa keessatti mul’achuu hordofuun mootumaan sirnoota gaddaaf gammachuurratti namoonni akka walitti hin qabamnee fi walirraas hiiqanii adeemuu akka qaban labseera. Akkaata labsii yeroo muddamaa Itoophiyaa keessatti labsameen, namoonni 4 ol walitti qabamuun daangeeffameera. Namoonni sirna gaa’ilaa dhaabbachuuf karoorfatanii weerara dhibee addunyaa balbala walitti cufsiise kana sodaachuun sagantaa cidhasaanii tursisuuf dirqaman hedduudha. Dargaggoo ganna 29 Mul’ataa fi kaadhimasaa shamarree ganna 25 Immabeet garuu Dilbata darbe sirna gaa’ilasaanii raawwachuun warroomaniiru."	https://www.bbc.com/afaanoromoo/oduu-52497920
health	Koronaavaayiras: Saayintistonni qorannoo haaraa ka'umsi koronaa simbira halkanii ta'uu akeeku ifoomsan	Koronaavaayirasiin Sars-CoV-2 wajjin walfakkeenya qabu Eeshiyaa keessa tamsa’uu mala jedhan saayintistoonni. Vaayirasiin Sars-CoV-2 wajjin walfakkeenya qabuufi Covid-19 nama qabsiisu simbira halkanii daggala Baha Taayilaand keessa jiraattuurratti argameera. Qorattoonni vaayirasiin koronaa waliin walfakkeenya qabu kun simbirroota halkanii biyyoota Eeshiyaa hedduufi naannichatti argaman irratti akka argamuu danda’u raagan ni agarsiisa. Naannoon vaayirasiin koronaavaayirasii wajjin hidhata qabu keessatti argame lafa bali’na km 4,800 qabu dhuunfata. Iddoo vaayirasichi itti argame kun Jaappaan, Chaayinaafi Taayiland akka of keessatti hammatu bu'aa qorannoo ‘Nature Communications’irratti maxxanfame kan agarsiisu. Qorattoonni iddoon saamudni qorannoo kun fudhatame Taayilaad qofa ta’uu ibsuun, vaayirasiin qaccee Sars-CoV-2tti hidhata qabu garuu biyyoota Eeshiyaafi naannichatti argamanitti tamsa’uu eeran. Qorannoowwan duraanii Sars-CoV-2 bineensarraa ka’uu eeru, sirumayyuu otoo namatti hin darbiin simbira halkaniirraa ka’uu akeeku. Iddoon vaayirasichichi ka’e sirnaan adda bahee beekamu dhabus, gartuun qorannoo Dhaabbata Fayyaa Addunyaatti hidhata qabu qorataa tureera. Qorannoon yunvarsiitii Singaappoor Lin-Fa jedhamuun durfamu Sars-CoV-2 simbirroota halkanii holqa Taayilaanditti argamu keessa jiraataniirratti tibbana vaayirasicha arguu ibse. Vaayirasichi caaseffama qaccee SARS-CoV-2 wajjin 91.5% wal fakkaata. Kana  malees, koronvaayirasii maqaa RmYN02 jedhamu simbirroota halkanii Chaayinarratti argame Sars-CoV-2 wajjin caseeffamni qacceesaatii 93.6% wal fakkaata. Qorattoonni  biyyoota Taayilaand, Singaappoor, Chaayinaa, Awustiraaliyaafi Ameerikaa farreen qaamota alagaa Simbirroota halkaniifi Pengoliini Kibba Taayilaand keessatti argamuu sakatta’aniiru. Qorattoonni kun farreen qaama alagaa weerara vaayirasichaa qolachuu akka danda’an kan akeekan wayita ta’u, vaayirasiin SARS-CoV-2 wajjin hidhata qabu biyyoota Kibba Baha Eeshiyaa keessa tamsa’uuf ragaan dabalata argamuu eera.	https://www.bbc.com/afaanoromoo/oduu-56009944
health	Itoophiyaatti weerarri gifiraa aanaalee 30 keessatti mudate	"Weerara gifiraa dhiheenya Naannoo Oromiyaatti mudateeen lubbuun namootaa darbuu Insititiyutiin Fayyaa Hawaasaa Itoophiyaa ibse. Haanga ammaattis dhibee kanaan lubbuun namoota shan darbeera. Akka ibsa Insititiyutichaatti sadarkaa biyyaatti dhibeen kun aanaalee 13 keessatti mullateera. Weerarri gifiraa kun baatii Fulbaana dura akka jalqabe kan dubbatan Daarektarri Hospitaala Riferaalaa Shaashamannee Dr. Kadiir Buudee, yeroo sanatti lakkoofsi namoota dhibee kanaan qabamanii gara hospitaalaa dhufan xiqqaa turullee yeroo ammaa garuu humna hospitaalichi keessumeessuu danda'uun ol waan ta'eef qaamni dhimmi ilaalu birmachuun akka fala barbaadu qabu himu. Baatii sadan darban keessa giddu-galeessaan dhibee gifiraan qabamanii wallaansaaf gara hospitaalaa namoonni dhufan 15 yommuu ta'u daa'ima tokko osoo hospitaala hin qaqqabiin irraa kan hafe hanga ammaatti lubbuun darbe akka hin jirre himan Dr. Kadiir. Daarektarichi dhukkubni kun barana akka addaatti maaliif hammaate gaaffii jedhu yeroo deebisan, ""Sirriitti adda baafachuuf qorannoon barbaachisullee, haalli keeniinsa talaallii sirriitti akka hojjechaa hin jirredha kan agarsiisu,"" jedhan. Dhibeen gifiraa vaayirasiirraa kan dhufu yoo ta'u daa'imni tokko dhalattee hanga ji'a ja'aatti dandeettii dhibee kana ofirraa ittisuu haadha irraa waan fudhattuuf ji'a sagal irraa kaastee garuu talaallii dhibee kanaa argachuun dirqama jedha Dr. Kadiir. Namoonni yeroo hedduu erga dhibeen kun irra turee sadarkaa hamaarra ga'ee waan gara wallaansaa dhufaniif salphaatti wallaanuuf rakkisuu mala kan jedhan Daarektarichi, dhibeen gifiraa kun mallattoowwan akka fuula irratti xaaxa'uu ykn shiffiitaan argamuu, iji diddiimachuu, funyaan keessaa dhngala'aan bahuufi yeroo sadarkaan isaa hammaataa deemu qufaasisaafi nafa madeessuudha. Dr. Kadiir akka jedhanitti dhukubsatoonni %95 ta'an gara hospitaala isaanii dhufan daa'imman yoo ta'an ga'eessonnis ni jiru. Sababiin dhibeen kun daa'imman irratti heddummaatu yeroo ibsanis dandeettiin dhibee ofirraa ittisuu isaanii gadi-aanaa waan ta'eef akkasumas  yeroo hedduu daa'imman qulqullina isaanii sirriitti waan hin eegganneef jedhu. ""Ta'us garuu sirriitti maaliif akka daa'iman irratti cime beekuudhaaf qorannoon ni barbaachisa."" Ragaan akka agrsiisutti namoonni dhibee kanaan qabamanii wallaansaaf dhufan dabalaa waan jiruuf, akkasumallee namoonni erga dhibeen kun itti cimee sadarkaa fayyaa walxaxaa ta'e keessa galanii waan dhufaniif qaama dhimmi ilaallatu hunduu xiyyeeffannaa barbaachisu akka kennuuf himan. Namoonni du'an sadi kanneen aanaalee weerariichi keessatti ka'e 30n keessa kan jiraatan ta'usaaniifi Eeggataa Daareektara Insitiyutii Fayyaa Hawaasaa Itoophiyaa chaa Obbo Masfin Wasan BBC'tti himaniiru. Akka Obbo Masfin jedhaniittis, aanaalee 30 kunneen naannoolee jaha; Ormoniyaa, Amaaraa, Ummattoota Kibbaa, Afaar, Somaalee fi Tigraay keessatti argamu. Kanneen keessaayis irra caalaan aanoolee baadiyaa weerara kanaatiin miidhaman naannoo Oromiyaa, Amaaraafi Ummattoota Kibbaa ta'usaanii  himan. Obbo Masfin dabaluun akka jedhaniitti, eddoowwan wareerri dhukkuba gifiraa kun keessatti babalates kanneen tamsaasi talaallii baayyinaan hingaggeefamneetti jedhaniiru. Akka Obbo Masfin jedhaniitti yoo ta'ee, torban kana qofaatti namoonni gifiraan qabaman 228 galmaa'u beekameera. Ragaan motummoota Gamtomanii akka mul'isuutti ammoo, Itoophiyaatti weerarri gifiraa kan ka'ee ture baatii Sadaasaa keessa ture. Baatii Eblaa darbee keessa ammoo naannoolee Oromiyaafi Somaaleetti sababii gifiraatiin lubbuun namootaa darbuu gabaasuun keenya ni yaadatama. Tibba sanattis naannoo Oromiyaatti Baalee keessatti dhukkubichi babalataa jiraachu odeeffannoon instiyutii kanarraa argamee mul'ise ture. Akkasumas naannoo Somaalee godinaalee Shabalee, Liiban fi Jaarar jedhaman keessatti weerarich ka'u himmee ture. Sadarkaadhuma addunyaattis lakkoofsi namoota gifiraan qabamanii dabalaa dhufuusaatiin wal qabatee bara 2018'tti qofa namoonni kuma 140 olii du'usaanii qorannoon muliseera. Namoota sababii weerara kanaatiin lubbunsaanii darbe keessaayis irra caalaan isaanii daa'imman umuriisaanii waggaa shanii gadii ta'u himama. Oggeeyyiin fayyaas dhukkuba akka salphaatti talaalliin ittisuun danda'amuun lubbuun namootaa baduunsaa baayyee yachiisaadha jechuun haalicha ibsaniiru."	https://www.bbc.com/afaanoromoo/oduu-51631850
health	Koronaavaayiras: Dubartiin Covid-19n duute jedhamtee gaddi taa'ameef ture lubbuun argamte	"Dubartiin biyya Ikkuwaadoor umuriin ishee waggaa 74 ta'e tokko dogogoraan koronaavaayirasiin duuteetti erga jedhamee booda lubbuun argamte. Kunis kan ta'e dogogora eenyummaa ishee sirriitti adda baasuu hanqachuun jedhameera. Dubartiin Albaa Maaruurii jedhamtu kun hospitaalatti dhibee Covid-19n duuteetti jedhamee daaraa reeffashee gubateeti jedhames maatiisheef ergamee ture. Haata'u malee, Aadde ALbaa Maaruurii hospitaala keessatti bakka torban sadiif of wallaaltee turtee Kamisa of bartee doktoroonni akka obboleettiisheetti bilbilanii waamaniif gaafatte. Maatiin ishees yeroo nama duuteetti jedhaniii boo'anii hirmii baafatan kana lubbuun jiraachuu ishee yeroo dhaga'an gammachuun akka wallaalan. Garuu ammoo daaraa nama eenyuu akka mana isaaniitti fudhatani hirmii baafatan hin barre maatiin kun Hospitaalichis dogogora uumameef dhiifama gaafateera. Aadde Albaa Maaruuriin magaalaa Ikkuwaadoor Gu'ayaquwiil jedhamtu giddu-gala weerara Covid-19 taate keessa jiraatti. Ikkuwaadoor biyya weerara koronaavaayirasiin baayyee miidhamte yoo taatu namoota 22,000 ol irratti dhibeen kun argamuun mirkana'ee 600 kan ta'an ammoo du'aniiru. Akka gaazexeaan biyyattii  El Comercio jedhamu tokko gabaasetti Aadde Aalbaa Maaruurii ji'a darbe ture dhibee fayyaa gubaa qaamaafi rakkoo argansuu dadhabuun kan gara hospitaalaa geeffamte. Gaafa Bitootessa 27 maatiin ishee akka isheen duteetti itti himame. Hospitaala keessatti fageenyarra dhaabachiisuun reeffa itti agarsiisanii ture sababiin isaas sodaa dhibee daddarbaa kanaf jecha maatii sana fageenyarratti dhorkan. Ilmi obboleettii Aadde Albaa Maaruurii yeroo hospitaala keessatti reeffa fageenyarratti itti agarsiisan adaadaa isaadhuma se'ee akka ture dubbate. ""Ani fuula ishee ilaaluu sodaadheen ture. Naannoo meetira tokkoofi walakkaan irraa fagaadhan ture. Garuu hangan argetti ishee kanuma ishee fakkaata, bifti ishees akkasuma, "" jechuun AFPtti dubbate. Reeffi sun fudhatamee erga gubateen booda daaraan maatiif ergamee ture. Garuu Aadde Albaan Kamisa bakka of wallaaltee turtee of bartee maqaa ishee doktorootatti himatte.  Doktoroota sanaafis lakkoofsa bilbila manashee kennuufiin akka obboleettiishee waamaniif gaafatte. Gareen tokkos hospitaala sana keessaa gara maatii ishee qaamaan deemuun dhiifama gaafateera. Yeroo dhiifama gaafatan kanattis wayita sanatti namoonni koronaavaayirasiin qabamanii dhufaniifi du'an hedduu waan ta'eef rakkoon sun uumame jedhan. ""Kun raajiidha. Nuti yeroo ji'a tokko ta'uuf duuteetti jechuun dhiisneerra. Kun waan ajaa'ibaati, "" jette Obboleettiin ishee Awuraan. Maatiin kun sababa dogogora uumame sanaan miidhaa qalbii irra gaheef aanga'oonni akka beenyaa kaffalaniif gaafataniiru."	https://www.bbc.com/afaanoromoo/oduu-52428599
health	Koronaavaayiras: Qufaamoo Covid-19 kan isin qabe? Akkamiin adda bafachuu dandeessuu?	Ka'umsi Influweenzaa, qufaafi Covid-19 vaayiresoota garaa garaa ta'anis mallattoowwan isaanii wal fakkaatu. Tokkoo isa kaanirraa adda baasuun rakkisaadha. Mallattoowwan namoonni koronaavaayirasiin qabaman agariisan keessaa ho'i qaamaa dabaluu, qufaasisaa walirraa hin cinne, miirawwan dhamdhamaa fi foolii fuudhuu namaa hojjechuu dhiisuu kanneen eeramanidha. Ho'a qaamaa qabduu? Yeroo ho'i qaamaa 37.8 ol ta'u qaamni koronaavaayirasii ykn dhukkuba biraa ofirraa lolaa jira jechuudha. Kanaaf, termoomeetira yoo qabaattan ho'a qaama keessanii of lakkaa'aa. Kan kan hin qabne ta'e harka keessan dugdaafi laphee keessanirra kaa'uun ilaalaa. Ho'i qaamaa kan koronaavaayirasii qofaa osoo hin taane mallattoo dhukkuboota birootis. Ho'a qaamaa kan qabdan yoo ta'e Covid-19f osoo qoratamtan wayya. Isin qufaasisaa? Infiluweenzaan ykn qufaan yeroo isin qabu isin qufaasisa. Qufaan akka tasaa nama qabatee qaamni cicituufi maashaan nama dhukkubuu, namatti qorruu, bowwuu mataa, funyaan nama duuduu qaqqabsiisa. Dhukkubbiin isaa Infiluweenzaatiin olidha. Infiluweenzaan kan nutti dhaga'amaa deemu suuta suutaan yoo ta'u, dhukkubiin isaas salphaadha. Qufaasisuu, haxxifachiisuu, qoonqoon keessi nama goguu, akkasumas dhangala'aa funyaan keessaa mallattoowwan jiranidha. Koronaavaayirasiin yoo isin qabate sa'aatii tokkoo ol isin qufaasisa. Sa'aatii 24 keessatti qufaasisaa gargar hin cinne si'a lama yk si'a sadii qaqqabsiisa. Qufaasisaan walirraa hin citiin yoo isin mudate Covid-19 qoratamuun ni gorfama. Dhamdhamuufi fuunfachuu dadhabuu Fuunfachuu yoo dadhabdan ykn dhamdhama waan tokkoo adda baasuu yoo dadhabdan qorannoo koronaavaayirasii taasisuun isinirra jiraata. Qorri kan isin qabate ta'uu kan danda'u yoo ta'us garuu qoratamuun gaariidha. Gama biraan ammoo haxxifachuun mallattoo koronaavaayirasii miti. Ho'a qaamaafi qufaasisaa yoo kan hin qabaanne taatan ykn miironni qaama keessanii akkuma yeroo biraatti ni hojjetu ta'e qoratamuun isin hin barbaachisu. Haata'u malee yeroo haxxiffatan vaayiresicha daddabarsuu waan dandeessaniif softii fayyadamuufi harka keessan saamunaan dhiqachuu hin dagatiinaa. Harkaa dhiqachuutti dabalataan maaskiin afaaniifi funyaan haguuggachuufi walirraa fageenya keessan eeggachuu hin dagatiina. Funyaan keessan isin duucheeraa? Dhangala'aan funyaan keessaa bahu jiraachuun mallattoo koronaavaayirasii akka hin taane beektonni ni dubbatu. Namoonni Covid-19 irratti argame mallattoo xiqqaa ta'e ykn kan itti cime argisiisuu danda'u. Namoonni vaayiresichaan qabaman torban lama keessatti mallattoo agarsiisu. Namoota baayyeerratti garuu guyyaa shanaffaa irratti mallattoon dhukkubichaa irratti mul'achuu danda'a. Yoo kan hafuura isin kutu ta'e dhukkubni sun sadarkaa hamaarra gaheera jechuudha. Walumaa galatti mallattoo Covid-19 kamiyyu ofirratti hubannaan osoo duuba hin deebiyiin gara dhaabbata fayyaa deemaa.	https://www.bbc.com/afaanoromoo/oduu-54304018
health	Warra Jaarsootti namichi dhukkubsataa 'nan fayyisa' jechuun birrii kuma 200tti siqu fudhate to’atame	Shakkamaan Yibaluu Addaamuu jedhamu godina Shawaa Kaabaa aanaa Warra Jaarsootti himatni irratti banamu ajajaan poolisii aanichaa BBCti himan. Odeeffannoon BBC'n poolsiirraa argate akka himutti, shakkamaan Yibaluu Addaamuu jedhamu naannoo Amaaraa godina Gojjam Lixaa aanaa Quu’arit irraa Adoolessa 07, bara 2014 gara naannoo Oromiyaa godina Shawaa Kaabaa aanaa Kuyyuutti imala. Sababni imala isaas waliigaltee fi beellama Obbo Girmaa Dirribaa walin qabani. “Miidhamaan Girmaa Dirribaa jedhamu ‘obboleessikoo waan dhukkubsateef naaf fayyista’ jechuun namicha kana waliin waliigaltee godhate” jedhan ajajaan poolisii aanaa Warra Jaarsoo Inispeektar Kiisii Qarusee. Namni shakkamaafii miidhamaa walitti fide immoo nama Hararge jiru akka ta’e Inispeektar Kiisiin dubbataniiru. Shakkamaan Yibaluu Addaamuu A.L.I gaafa Adoolessa 07 bara 2014 naannoo Amaaraatii gara aanaa Kuyyuu magaala Garba Gurraachaa imaluun miidhamaa dhuunfaa Obbo Girmaa walin naannoo sa’aa 10:00 wal argan. “Shakkamaan kun akka Marigeetaa of godha” kan jedhan Inispeektar Kiisiin miidhamaa walin erga wal arganii booda, “qarshii 4,000 amma naaf laatta. Qarshii kaan ammo yoo fayye itti naaf dabalta” jechuun miidhamaa irraa qarshii 4,000 fuudhuu himan. Itti aansunis shakkamaan miidhamaadhaan “waan natti galgalaa’eef magaala Garba Gurraacha keessatti siree naaf qabi’ jedheen” jedhan. Miidhamaanis shakkamaaf siree birrii 200n qabeefii buluu himan. Adoolessa 08 bara 2014 immoo miidhamaan “lafa bituun barbaada” jechuun gara mana baankii deemee qarshii Kuma 188 mana baankiitii baasuu isaa Inispeektar Kiisiin himu. Sana boodas miidhamaan maallaqicha qabatee gara mana siree shakkamaan itti turetti deebi’uun boorsaa/korojoo shakkamaa keessa kaa’uus dubbatan. Adoolesa 09 bara 2014 shakkamaan Yibaluu Addaamuu gara naannoo Amaaraatti deebi’uuf konkolaataa yaabbatee Aanaa Kuyyuurraa gara aanaa Warra Jaarsootti imala eegaluu himu. Konkolaataa keessas miidhamaa dhuunfaa walin kan turan yemmuu ta’u aanaa Warra Jaarsoo ganda Walee jedhu yemmuu gahan miidhamaan dhuunfaa namootni akka birmataniif iyyuu Inispeektar Kiisiin himan. “Konkolaataa minibaasiin osoo deemaa jiranii abbaan dhimmaa kuni ni dammaqa. Dammaqee konkolaataa keessatti ni iyya. ‘na gattanii hin deeminaa! na gattanii hin deeminaa!’ (imaltootaan) jedhe” jedhan. Sana boodas poolisiin waamamee shakkamaan to’annoo jala akka oolu taasifamee qorannaan eegalamuu himan. Miidhamaan maallaqa Kuma 188 kana akkamiin shakkamaaf akka kenne yemmuu poolisiidhaan  gaafatamu “waa natti godhee na joonjesse, waanin ta’eyyuu hin beeku, akkamitti akkan itti kenneyyuu hinbeeku” jechuun deebisuu Inispeektar Kiisiin himaniiru. Dabalataan miidhamaan “qoricha natti yaa godhuu waansaa hinbeeku birrii itti kenneen faanuma deeme” jechuun poolisiif jecha kennu himan. Shakkamaan wayita to’annoo jala oolu hammi qarshii harkasaa ture birrii 158,008  ta’uu kan himan Inispeektar Kiisiin, shakkamaan birrii kumni 30 eessaan akka dhaqe gaafatamnaan “hin beeku” jechuun deebisuu isaa himan. “Qorannaa gaggeessinee qarshiin Kuma 188 baankiirraa bahuusaa adda baasnerra. birrii kumni 30 immoo shakkamaa biratti baduusaa mirkaneessineerra” jedhan. Gama biraatin shakkamaanis maallaqichi kan miidhamaa dhuunfaa Obbo Girmaa Dirribaa ta’uu akka amanes himaniiru. “Qorannaa poolisiin godheen ‘kana maalif goote’ jennaan ‘waliigaltee lamaan keenyaati’ jedhe” jedhan Inispeektarichi. Galmeen qulqullaa’ee mana murtiitti dhiyaachuufii manni murtiis dhimmicha ilaaluuf beellama qabachuu ajajaan Poolisii aanaa Warra Jaarsoo Inispeektar Kiisii BBCti himaniiru	https://www.bbc.com/afaanoromoo/articles/cv24wz44nd2o
health	Koronaavaayirasii: Gareen Buufata Hawaa Idil-addunyaa dachee weeraramteetti deebi’an	Gareen yookiin miseensonni Buufata Hawaa Idil – addunyaa (ISS) dachee waggaa dura dhiisanii deemaniitti osoo hin taane kan waan biraa itti dagaageetti gaafa Jimaataa ganama deebi’an. Kunneenif garuu adda of baasuun haaraa miti. Lammiin Ruusiyaa Oleg Iskiraaypochkaa fi lammiin US Jeesikaa Meeyir dachee kana dhiisanii gara hawaa kan imalan Fulbaana darbe ture. Kunis, osoo Covid-19 addunyaa hin weerariin dura jechuudha. Lammiin Ameerikaa biraa Andiriiw Morgaan immoo erga Adoolessa bara 2019 eegalee hawaarra ture. Weerarri koronaavaayirasii akkaataa kanneen hawaati dhufan dur ittin simataman jijjiireera. ‘’Dachee irratti wanti akkanaa uumamee argun waan keessummaadha,’’ jetteetti tibbana karaa viidiyoo dhaan kan dubbatte Jeesikaan. ‘’Asiitii, dacheen akkuma durii hawwattuudha. Garuu, erga nuti achiitii baane as wanta jijjiirame amanuun nama rakkisa.’’ Namoonni sadeen kuni gaafa Jimaataa akka Itoophiyaatti ganama sa’aatii 1:00tti lafa qubatu jedhamee eegama. Kunis, Iskiraaypochkaafi Meeyir guyyoota 205 booda, Morgaan immoo guyyoota 272 booda ni ta’a jechuudha. Akka duriitti taanaan bakka wayii biyya Kaazaakistaan qubataniiti ergasii gareen isaan barbaacha bahu buufata xiyyaaraa dhihootti fidee ergasii biyya ofiitti balali’u. Amma garuu Kaazaakistaan labsii yeroo muddamaa waan labsiteef buufataaleen xiyyaaraa cufaadha. Kanaaf, kanneen isaan simatan yeroo ammaa adda of baasanii jiru. Kanneen hawaatii qubatan fiduu dura qoratamuu qabu. Kunis, keessummoonni akka koronaavaayirasiin hin hubamneefi. Gareen lammiilee Ruusiyaa lamaafi Ameerikaa tokko Ebla bultii 9 gara hawaatti imalanis of eeggannoo guddaa godhaniiru. Osoo hin balali’in dura ji’a tokkoofi walakkaaf adda of baasanii turani. Kunis, vaayirasicha gara hawaa akka hin geessineefi. Bakki gara hawaa deemuuf irraa ol furguggifamaniifi Baayikonur jedhamee waamamu Kaazaakistaan keessatti argama. Lafni kuni liiziidhaan Ruusiyaatu Kaazaakistaanirraa kireeffate. Bakki kuni  ammallee dalagaa jira. Kanneen hawaarraa dhufanis achitti qubatan. Lammiileen Ruusiyaa kallattiin xiyyaaraan biyya ofiitti qajeelu. Kan Ameerikaa garuu Kibba Baha Kiyiziyilordaatti sa’aatii sadii konkolaataan imalan. Achiitii xiyyaarri Nasa’n gara Ameerikaatti isaan geessa. Gareen astironotaafi kosmonaatotaa erga hawaa irraa deebi’anii booda torban muraasaaf deeggarsi ni taasifamaaf. Bakkee harkisa dachee zeeroo qabutti yeroo dheeraa turan waan ta’ef qaamni isaanii akkuma durii lafarra jiraachuuf akka haaraatti madaquu qaba. Yeroo kanatti garuu koronaavaayirasiin akka hin qabamne doktoroonni isaan gargaaru. ‘’Yeroo turtii dheeraa boodaa maatiif hiriyyaa nagaa fuudhanii hammachuu dhabun baay’ee ni ulfaata,’’ jette Meeyir. Meeyir bara darbe Kiristiinaa Kooch waliin ta’un dubartoota jalqabaa hawaarratti tarkaanfatte ta’un seenaa dalagde. ‘’Hawaa caalaa dacheerratti qophummaan natti dhagaham.  Asitti hojiidhaan ko’oomna, qofaa ta’u keeyyuu hin yaadattu,’’ jechuun himte Meeyir. Buufanni Hawaa Idil-addunyaa erga bara 1998 eegalee lafa naanna’aa jirti. Yunaayitid Isteet, Raashiyaa, Jaappaan, Kaanaadaafi Eejansiin Hawaa Awurooppaa qooda keessaa qabu.	https://www.bbc.com/afaanoromoo/oduu-52320819
health	Koronaavaayirasii: Keeniyaan talaallii Covid-19 miiliyoona tokkoo ol argatte	Biyyootni Afrikaa sagantaa raabsa talaallii Koronaa idila addunyaa Covax jedhamu jalatti talaalliin argatan dabalaa jira. Keeniyaan Roobii har'aa talaallii Oxford-AstraZeneca Doozii miiliyoona 1.02 galfachuun biyyoota baha Afrikaa sagantaa Covax jedhamu kanarraa fayyadamte keessaa kan duraa taateetti. Hangi talaallii amma argame kun marsaa jalqabaan namoota talaalaman 500,000 ta'aniif gahaadha jedhameera. Ogeeyyiin fayyaa, barsiisonni, Poolisoonni fi jaarroliin kanneen dursanii talaalaman ta'u. Dimookraatiik Rippaabliik Koongoon, guyyaa kaleessaa talaallii AstraZeneca doozii miiliyoona 1.7 yoo fudhattu ministirri fayyaa biyyattii buufata xiyyaaraa dhaqanii simatan. DRC'n hanga Caamsaa dhufutti talaallii kana doozii miiliyoona 6.9 harka galfachuuf eeggataa jirti. Roobii har'aa biyyi Afrikaa biroon, Angoolaa doozii 624,000 Gaambiyaan ammoo 36,000 of  harkaan gahaniiru. Covax Dhaabbatni Fayyaa Addunyaa waliingahiinsa talaallii Koronaaf jecha tarsiimoo qopheesse yoo ta'u biyyoota 190'f talaallii biiliyoona lama dhiyeessuuf abdateera. Fiigicha biyyootni sooreyyiin talaallii kana harka hedduu dursanii fudhacahuuf godhan keesatti biyyootni hiyyeeyyiin akka hin miidhamne jecha waliingahinsi talaallii madaalawaan akka jiraatus hojjeta. Itoophiyaan qaama sagantaa kana yoo taatu talaallii marsaa duraa ji'a Ebla dhuftuutti akka alaa galfattu ibsitee akka ture ni yaadatama.	https://www.bbc.com/afaanoromoo/56249529
politics	Manneen barnoota magaalaa Finfinneetti alaabaa Oromiyaarratti maaliif yeroo kanatti mormiin ka'e?	"Yeroo dhiyoo as manneen barnoota mootummaa magaala Finfinnee keessatti argaman keessatti alaabaan Oromiyaa akka hin fannifamnee fi faaruun alaabaa Oromiyaa akka hin faarfatamne mormiin gaggeeffamaa ture. Manneen barnootaa birootti ammoo hookkora ka'een foddaawwan mana baruumsaa illee akka caccaban poolisiin ibseera. Kaayyoon mormii kanaa ammoo manneen barnootaa Finfinnee keessatti argaman keessatti alaabaas ta'ee faarun alaabaa Oromiyaa 'humnaan nurratti fe'amuu hin qabu' kan jedhuudha. Haa ta'u malee, mootummaan dhimma fedhii biraan walqabatedha jechuun ibsa. Dhaabbileen mormituu bakkeen alaabaa mirmirfamu bakkeewwan barnooti Afaan Oromoo illee itti hin kennamnettidha jechuun ibsu. Angawoonni magaalaa Finfinnee garuu kana ni mormu. Bakki alaabaafi faaruun Oromiyaa faarfamu bakka barnoonni Afaan Oromoo kennamu qofatti jedhu. Miseensa paarlaamaa Itoophiyaa kan ta'an Obbo Kiristaan Taaddalaa, ""Aangawoonni waa'ee mandara tokkoo faarfadhaa jedhanii dirqisiisu; ijoollen ammoo lakki, waa'ee biyyaa farfaanna jedhu. ''Boriin keenya waa'ee gandaaf kan dhaabatan 'gurguddoota' harka osoo hin taane barruu ijoollee waa'ee biyyaa faarfatan harka"" jechuun dhimma alaabaa mormanii fuula miidiyaa hawaasummaa isaaniirratti barreessan. Manneen barnootaa mootummaa magaalaa Finfinnee keessatti faaruun alaabaa Oromiyaa akka faarfatamu akkasumas alaabaan Oromiyaa kan federaalaa wajjiin akka fannifamu erga taasifamee bubbuleera. Haa ta'u garuu yeroo kanatti mata duree falmii fi atakaroo maalif ta'e? Hokkorri hoo maaliif ka'e? Hokkara kana duuba maaltu jira jedhanii kan gaafatan danuudha. Kantiibaan Bulchiinsa Magaala Finfinnee Aadde Adaanach Abeebee fuula miidiyaa hawaasummaa isaanirratti akka barreessanitti magaala Finfinnee keessatti Afaan Oromoo barsiisun waggaa shan dura bara bulchiinsa ADWUI akka eegaleefi gaaffii ummanni Oromoo kaasaa tureef deebii kennuuf hoggansa yeroo sana tureen akka murtaa'ee kaasan. Jiraattota magaalaa Finfinnee wajjiin marii gaggeessuu kan barreessan Aadde Adaanach, dhimmi kun akka waan har'a eegalee fi faaruu alaabaa naannoo tokkoo dirqamaan akka waan barattoota irratti fe'ameetti qaamoleen dhiyeessan burjaajii uumufi jedhan. Gama kaaniin paartileen mormiin sirrii ta'u ibsan, mootummaan gaaffii ummanni gaafatu gurra itti kennuu waan dideefi jedhu. Dhimmi alaabaa fi faaruu alaabaa Oromiyaa gaaffii jiraattota magaala Finfinnee akka hin taane fi ajandaa qaamoleen marii nagaa mootummaan humnoota Tigraay waliin taasisuu isaatti hin gammanne uuman akka ta'e dubbatu Itti Aanaa Hoogganaa Kominikeeshinii Magaalaa Finfinnee kan ta'an Obbo Salamoon Dibaabaa. ""Qaamolee marii nagaa taasifametti hin gammannetu gidduu qarqara goona jechuun dhimma alaabaa Finfinnee keessatti ajandaa gochuu barbaadan. ''Magaalli Finfinnee giddu gala hawaasa idil-addunyaa fi bakkeewwan embasoonni biyyoota garaa garaa jiran waan ta'eef asitti jeequmsa yoo kaasne xiyyeeffannoo addunyaa arganna jedhanii kana godhan,"" jedhu Obbo Salamoon. Adde Adaanacha gama isaaniin, ""Ajandaa waggoota shan ture waan hoggansi har’a fideefi ajandaa haaraa fakkeessun sabni tokko kan biraa irratti olaantummaa fiduuf waan hojjatamaa jiru fakkeessuun yaadni dhiyaatu, gonkumaa fudhatama akka hin qabne,"" jiraattota magaala Finfinnee wajjin marii gaggeessaniin walii galuu isaanii ibsan. Faaruun alaabaa Oromiyaa manneen barnootaa magaalaa Finfinnee keessatti waggoota sadi dura kan jalqabe ta'us amma ta'e jedhanii jeequmsa kaasuf akka ajandaatti akka itti fayyadaman dubbatu Obbo Salamoon. Kanumaan wal-qabatee Waajjirri Kantiibaa Bulchiinsa Magaala Finfinnee Mudde 12 fuula miidiyaa hawaasaa isaa gubbaatti akka ibsetti namoonni naannoo manneen barnootatti hokkara kaasun shakkaman 72 to'annoo jala oolaniiru. Mormiin manneen barnootaa magaalaa Finfinnee keessatti mormiin alaabaa fi faaruu alaabaa Oromiyaatin wal qabatu kan ka'e gaaffii jiraattota Finfinnee akka hin taane adda baafachuu himan. ""Kuni gaaffii barattootaa, gaaffii barsiisotaa, gaaffii maatii barattootaa ykn gaaffii jiraattota magaalaa Finfinnee akka hin taane adda baafanneerra. Barattoota fi maatii barattootaa wajjin mari'achuun hundi keenya walii gallee turre. Fakeeenyaf har'a [Mudde 12] gareen gurmaa'e mana barnootaa tokko ykn lama ta'e jedhanii alaa cabsanii galuudhan jeequmsa gochuuf yaalanii turan, garuu fashalaa'era,"" jedhan Obbo Solomoon. Waggaa shan dura magaala Finfinnee keessatti manneen barnootaa Afaan Oromoon barsiisan afur barattoota 8,000 galmeessun hojii eegalanii turan. Sana booda manneen barnootaa kun bulchiinsa magaala Finfinnee jala galuun manneen barnootaa mootummaa magaalattii keessatti argaman keessattis kanneen Afaan Oromoon barachuu fedhaniif sirni baruufi barsiisuu eegale. Gorsaa Sab-qunnamtii Kantiibaa Bulchiinsa Magaala Finfinnee kan ta'an Obbo Alamaayyoo Ijjiguu Mudde 12 EBC irratti dhiyaachun ibsa kennaniin jeequmsi manneen barnootaa magaalaa Finfinnee keessatti taasifamu dhimma alaabaa fi faaruu alaabaa Oromiyaa akka hin taane dubbatu. ""Dhimmichi waa'ee alaabaan Oromiyaa maaliif fannifamaa akka hin taane kan namatti agarsiisu, hokkarri erga ka'een booda mana baruumsatiin alattis faallaa alaabaa Itoophiyaa kan ta'e alaabaa lummuxii mirmirsuun 'alaabaa jechuun kana' jechaa turan,"" jechuun kaayyon jeequmsa kanaa ajandaa biraa ta'uu kaasu. Afaan Oromoon barachuun, alaabaa Oromiyaa fannisuufi faarun alaabaa Oromiyaa magaalaa Finfinnee keessatti kan jalqabe waggoota dura ta'us yeroo sana ifatti mormiin jabaan akka ammaa kuni hin mudanne. Amma manneen barnoota magaalaa Finfinnee heddu keessatti alaaban Oromiyaa ni mirmirfama, faarun alaabichaas faarfatamaa jira. ""Magaala Finfinnee keessatti Afaan Oromoo manneen barnootaa afur keessatti barsiifamuu eegale amma manneen barnootaa 403 keessatti barsiifamaa jira,"" jedhan Obbo Salamoon Dibaabaa. Manneen barnootaa magaalaa Finfinnee keessatti argaman 557 keessaa manneen barnootaa 403 keessatti Afaan Oromoo barsiifamaa jiraachutu himame. Bulchiinsi Magaala Finfinnee sirna barnootaa Afaan Oromoo kan mataa isaa hin qopheessine waan ta'eef sirna barnootaa naannoo Oromiyaa fayyadamaa jiraachuu himu Obbo Salamoon. Akka heera mootummaa naannoo Oromiyaatti manneen barnootaa Afaan Oromoo barsiisan keessatti alaabaa Oromiyaa fannisuufi faarun alaabaa faarfachuun dirqama akka ta'e dubbatu. ""Magaalli Finfinnee sirna barnootaa mataa ishee qopheessaa jirti. Yuunivarsiitii Kotobeetin qorannoowwan garaa garaa gaggeeffamanii amma xumuramaa jira. Yeroo sirna barnootaa mataa keenyaa qabaannu gaaffileen waa'ee alaabaa kun deebii ni argatu,"" jedhan. Sirni barnootaa magaala Finfinnees qophaa'aa jiru kun Afaan Oromotiin alatti afaanota biroos kan dabalatuudha jedhame. Adde Adaanachis, ""Sirna barnoota afaanotaa Finfinneef qophaa’e qo’annicha qorannee kan xumurreefi gara murteetti dhufaa waan jirruuf ummannii fi hawaasni barnootaa tasgabbiidhaan shira humnoota badii irraa of eeggachaa akka turu akeekkachiisuun barbaada"" jechuun fuula miidiyaa hawaasummaa isaanirratti barreessan."	https://www.bbc.com/afaanoromoo/articles/cjenpwyq218o
politics	Filannoo, caaseffama: bu’uurri waldhibdee Majliisaa maali?	Waldhibdeen Gumii Waliigalaa Dhimmoota Islaamummaa (Majlisa) Itoophiyaa erga dhalatee kan bubbule ta’us, Ji’a Ramadaanaa bara 1443ffaa (2022) hordofee qoccolloon hooggantoota hoji raawwachiistuu gidduutti akkaan hammaate karaa miidiyaalee hawaasummaa ibsamaa tureera. Gaaffii hawaasa Muslimaa danuu kan ta’ee fi yeroo dheeraaf osoo hin gaggeeffamin kan ture Yaa’iin Waliigalaa Majlisaa tibba darbe guyyoota afuriif erga gaggeeffamee booda, yaa’ii ALI Caamsaa 18, 2014 hoteela Sharaatanitti taa’amerratti murteewwan hedduun darbaniiru. Murteewwan yaa’iin kun dabarse keessaa tokko hoji-raawwachiistota mana maree ulamootaa duraan turan kaasuun haaraa filachuu ture. Koreen hoji-raawwachiistuu haaraan miseensota 15 of keessaa qabaachuu akka qabutti hundaa’e. Akkasumas yeroo dheeraaf osoo hin raggaasifamiin kan ture seerri ittiin bulmaata Majlisaa, filannoo Fulbaana dhufu gaggeffamu irratti ni ragga’a jedhamee eegamee ture, garuu yaa’ii kanarratti ragga’eera. Bulchiinsa majlisaa filannocha booda itti fufuuf, seera ittiin bulmaataa dhaabbataa ta’ee akka tajaajilus yaa’iin kun murteesseera. Yaa’iin kun, bulchiinsa mana maree ce’umsaa yeroonsaa dhumataa jiru bakka bu’u hundeessuuf, filannoo Fulbaana dhufu gaggeeffamuuf koree haala  mijeessu filannoo hundeessee raggaasiseera. Kana malees yaa’ii kanarratti, Gumii Waliigalaa Dhimmoota Islaamummaa Itoophiyaatti pireezidantii ta’uun waggoota sadan darbaniif tajaajilaa kan turan Mufti Haji Umar Idriis fi Itti Aanaan isaanii Dr Jaylaan Kadir akkasumas barreessaa ta’uun tajaajilaa kan turan itti gaafatamummaasaaniirraa kaafamaniiru. Bakkasaanii ammoo Sheek Hajjii Ibraahim Tufaa pireezidantii, Sheek Abdulkariim Itti Aanaa Pireezidantii, akkasumas Sheek Nuuraddiin Daliil barreessaa ta’uun muudamuu yaa’ii gaggeeffamerratti ibsameera. Murteewwan darban kunneen garuu miseensotaa fi hooggantoota Koree Hoji-raawwachiistuu duraanii biratti fudhatama hin arganne. Inumaa Muftii Haji Umar Idriis filannoo haarofti gaggeeffamee borumtaa isaa, ‘’Yaa’ichi beekamtii Majlisaa hin qabu. Murteen darbes seeraan ala. Nu birattis, hawaasa birattis fudhatama hin qabu,’’ jechuun karaa miidiyaa hawaasummaa ibsa kennan. Qoqqoodiinsa har’a Majlisa keessatti mul’atu kun wagga 11 of nu deebisee, bu’uura waldhibdee akka ilaallu nu dirqamsiisa. Bara sanarraa eegalee dhibdee hawaasa muslimaa keessa jiruuf furmaata barbaaduuf rogeeyyiin hojii eegalan ammallee furmaata waaraarra hin geenye. Waggaa 11 dura mootummaan Itoophiyaa yaada amantii al-Habash jedhamu biyya Libaanan irraa gara Itoophiyaa galchuun hawaasa Muslimaa burjaajesseera jechuun hordoftoonni amantichaa, keessattuu beektonni amantichaa gaaffii kaasuu eegalan. Qaanqeen dubbii gaaffii kanarraa kaate mootummaa fi amantoota gidduutti babal’achuun gaaffilee biro hedduu dhaltee dubbiin daranuu hammaate. Koree fala barbaadduu hawaasa Muslimaa jechuun beektonni amantichaa sochii eegalan guutummaatti hidhamuu hordofee warraaqsi biraan ‘’Sagaleen keenyaa yaa dhagahamu’’ jedhu miidiyaa hawaasaa irratti eegalamee, achiin booda gara mormii jabaatti geeddarame. Yeroo sana koreen fala barbaadduu gaaffilee ijoo sadi gaafatan. Gaaffileen kunneenis: Majlisni nama hawaasni Muslimaa filateen akka gaggeeffamu, barsiisa amantii al-Habash jedhamu humnaan nurratti fe’uun haa dhaabbatu fi dhabbanni Awuliyaa Majlisaan osoo hin taane addatti boordiidhaan buluu qaba kan jedhaniidha. Miseensonni Koreen fala barbaadduu 17 kan turan yoo ta’u, isaan hunduu himata shororkeessummaa irratti banameen ALI Adoolessa 2007 hidhaan waggaa 7 hanga 22 itti murtaa’ee ture. Hidhaa waggaa afurii booda bara 2011 mootummaan  jala bulti waggaa haraa irratti dhiifama godheefii hidhaatii baase. Jijjiirama gama siyaasaan biyyattii keessatti uumameen walqabatee yaa’ii waliigalaa ALI Ebla 23, 2011 gaggeeffamerratti kan hundaa’e Manni Maree Ce’umsaa Majlisaa, gaaffilee hawaasni muslimaa waggootaaf kaasaa ture ni deebisa jedhamee eegamee ture. Majlisa ce’umsaan alattis jaarmiyaa kana keessatti jijjiirama fiduuf koreen miseensota sagal qabus hundaa’ee ture. Koree kana keessatti miseensonni hammataman; koree fala barbaadduu duraanii keessaa namoota sadi, Majliisa gaaffiin irratti ka’aa ture keessaa namoota sadi fi qaamolee walabaa jedhaman irraa namoota sadi. Ustaaz Abuubakar Ahmad, Ustaaz Kaamil Shamsuu fi Ustaaz Ahmaddiin Jabal koree fala barbaadduu bakka bu’uun seenan. Majlisa duraanii keessaa ammoo Mufti Haji Umar Idriis, Sheek Mahaammad Amiin fi Sheek kadir miseensa koree kanaa ta’uun filataman. Qaamolee walabaa ta’uun kan filataman ammoo Pirofeesar Mahaammad Habiib, Dr Idriis Mahaammad fi Sheek Mahaammad Jamaal turan. Ministirri Muummee Abiy Ahmad fi Yeroo sana Ministira Nagaa kan turan Aadde Mufariyaat Kaamil yaa’ii waliigalaa Sharaatan kan hawaasni Muslimaa 500 ta’an kutaalee Itoophiyaa garaagaraa irraa argaman irratti hirmaatanii turan. Koreen haaraa filatamee fi yaa’iin haaraa gaggeeffame kun rakkoo ture ni fura jedhamee abdatame.  Waliigalatti Majlisi ce’umsaa kun gaaffilee ijoo sadi akka deebisuuf dirqamni itti kennamee ture. Isaanis: Majlisi qama seera qabeessa ta’ee of danda’ee akka dhaabbatuuf labsii dandeessisu raggaasisuu, qajeeltoo ittiin bulmaata Majlisaa fi tokkummaa fi qindoomina ulamootaa irratti sanada waliigaltee qopheessuun qama dhimmi ilaaluuf dhiyeessanii raggaasisuu fi filannoo gaggeessuun hooggansa Majlisa dhaabbiin gaggeessu filachuudha. Kora Sharaatan booda Yunaayitid Arab Imireetis (UAE), Dubaay keessatti korri lammataa taa’ame. Korri kun akkaan murteessaa ture, sababni isaa seerri ittiin bulmaata majlisa ce’umsaa kan irratti ragga’e waan ta’eef. Qajeeltoon ittiin bulmaataa kun caaseffama Majlisa Ce’umsaa ifatti kan kaa’uudha. Korri Waliigalaa Majlisa Ce’umsaa kun hojii dhimma Islaamummaa qama olaantummaan dursu yoo ta’u, Koreen Ulamootaa ammoo itti aanee lammaffaarra jira. Koreen Hoji-raawwachiistuu Majlisa Ce’umsaa ammoo sadarkaa sadaffaan kan hoogganu yoo ta’u, ittti aansee boordii Majlisa Ce’umsaatu jira. Aangoo olaanaa kan qabu Korri Waliigalaa Majlisa Ce’umsaa miseensota 32 kan qabu yoo ta’u, miseensonnis qondaaltota korichaa fi boordii majlisa ce’umsaati. Itti waamani isaa Kora Waliigalaaf kan ta’e Gumiin Ulamootaa miseenota 26, boordiin ammoo miseensota torba qabu. Yeroo ce’umsaa Manni Maree Ulamootaa Pireezidantii, Itti Aanaa Pireezidantii fi Barreessaa ta’uun ni filatamu. Kanaafuu ammaa gaaffii ijoo kan ta’ee fi burjaajiin gidduu kana uumame, Korri Waliigalaa kun Pireezidantii isaa Muftii Haji Umar Idriis fi qondaaltota kaan buqqisee kaan filachuuf mirga qabamoo hin qabu kan jedhuudha. Bu’uuruma qajeeltoo ittiin bulmaataa Dubaay kanaan Korri Waliigalaa kun miseensota koree hoji-raawwachiistuu filachuu fi kaasuu, akkasumas waggaatti yeroo lama kora gaggeessuuf mirgaa fi dirqama qaba. Osoo yaa’iin waliigalaa kun hin waamamiin dura miseensoota mana maree ulamaawwanii keessaa 19 fi miseensoota boordii Mjiliisaa torba pirezidaantichaan ari’atamanii akka turan barsiisaan seenaa fi dhimmicha hordofaa kan turan Ibraahiim Mulushawaa ni dubbatu. Miseensa koree hojii raawwachiiftuu duraa ta’uun kan turan Sheek Ahimadi Awwal Sa’iid, ‘‘eenyunuu walitti qabuun yaa’ii waliigalaa jechuun qaboo yaa’ii qabsiisanii tokko mudani tokko buusuun sirrii miti,’’ jedhu. Biyyattiirraa ulamaawwan walitti qabamuun hirmaachu qabu ture kan jedhan Sheek Ahimadi, ofiinu miseensa mana maree ulamaawwanii ta’anii osoo jiranu osoo hin hirmaatiin hafu dubbatu. Majiliisicha keessa gareen lama jiraachuun osoo beekamu garee tokkicha adda baasuun muduun sirri miti kan jedhan Sheek Ahimad, gareen lamaan kunis suufiifi salafii jedhamuun akka adda baafamu kaasu. Oggeessi seenaa Ibraahiim Mulushawaa akka jedhaniitti, yaa’ii jalqabaa Sharaataniitti taa’ameerratti ulamaawwan 26 yoo ijaaraman 13 Suufii, 13 ammoo Salaafii bakka bu’uun ture jedhu. Haata’u malee Majiliis filatameefi garaagarummaan waggoota sadan darbaniif ture bu’urriisaa kana hin turre jedhu. Fakkeenyaafis namoonni amma ittaanaa fi barreessaaf filataman kanneen akka mallattoo Suufii ta’usaanii kaasu. Sheek Ahimad Awwal, ‘‘Yeroo Sharaataniitti filatamus sirriin hin hojjatamne. Dabatu hojjatame. Kan gama lamaan walqixxeessee fi sirreesse hin turre,’’ jechuun qeequ. Itti dabalunis, ofiisaaniif islaama Suufii ta’usaanii kaasuun, osoo filannoo amma gaggeeffameen filatamanii jiru ta’ee, ‘‘garee tokko bakka bu’uu fi adda bahee osoon deemee silaa eenyutu na simata ture’’ jedhan. Yaa’icharratti kan hirmaatanii turan Sheek Abdulaaziiz Sheeh Abdul Walii gama saanitiin, yaa’ii Shaaraatan irratti ulamaawwan 26 keessaa tokko ta’un filatamanii turan. Ammas mana maree ulamaawwaniifi koree hojii raawwachiiftuu haaraa filatame keessatti ittaanaa barreessaa ta’un filatamaniiru. Akka Sheek Abdulaaziiz jedhaniitti, yaa’iin waliigalaa kan miseensoonni barbaachisan guutameefi seera qabeessa ture jedhu. Miseensoota 32 keessaa 22 waan argamaniifu kunis hangi miseensa argamu qabuu guutamu barbaachicha. ‘‘Namoonni muraasni kanneen ilaalcha Suufii qaban qofaa hammachu qaba kanneen jedhan jiru. Ummanni isilaamaa bal’aafii beektoonni maqaawwan amma dhofnuu isaaniif dhimmaafi madda mormii miti. Garaa garummaan ilaalchaa dhaabbata kamuu keessatti argamu jiraatulleen, garuu ammo dhimma bu’uuraafi kan irratti waliigalan irratti kan wal argan’’ jechuun ibsu. Garaagarummaan Suufii fi Salfii jidduu jirus akkaataa waaqeeffannaa muraasa ta’u dubbatu. Fakkeenyaaf, Suufiiwwan guyyaa dhaloota Ergamaa Mohaammad ykn Moliidiin ni kabajama yoo jedhan, Silfiiwwan ammo ejjannoo hin kabajamu jedhu akka qaban himu. Kana malees wantoonni sulaataan booda taasifamaniifi solaanni sagalee ol kaasuun waliin taasifamu bu’uuraalee garaagarummaa keessaa tokko ta’u dubbatu Sheek Ibraahiim wayita garaagarummaa isaan jiru guddaa akka hin taane dubbatan. Ibiraahiim akka jedhaniitti garaagarummaan jiru kan bulchiinsaati malee kanaa miti. Yaa’iin waamamee ture seera qabeessa ture kan jedhan Ibraahiim, haala ittiin bulmaata Dubaayiitti mallatteeffameetti pirezidaantiin yaa’ii waamu yoo hin dandeenyee ta’e ittaanaan waamu akka danda’u haaluma kaa’ameen kan gaggeeffameedha jedhu. Kana malees miseensoonni harka 50 ta’an waan irratti hirmaataniif seera qabeessummaansaa ni cima jedhu. Gama sabdaneessuummaa ilaalchisuun saba tokkorraa itti baayyataniiru jechuun ka’uufis, miseensoota koree hojii raawwachiiftuu 15 keessaa sabni jedhamu sun kan qabu afur qofaadha jedhu. Qabxiileen akkasii kunneen kan kaafamanis dandeettii qaxilee akkasiitiin haguuguuf jechadha jedhu. Majiliisni aangoorra ture aangoo gadhiisuu wayita hin barbaanneetti akkasumas hojii raawwachiftoonni haaraa filataman ittigaafatamummaa harkaa fudhuuf haala eegaa jiraniitti, carraan majiliisa ittaanuu maal ta’a? jedhamuun gaaffii dhiyaateef ture Ibraahiimiif. Isaanis motummaan dhimmoota amantaa keessa galuu dadhabulleen, garuu yoo garaagarummaan akkasii dhufaniitti itti gaafatamummaa sirna kabachiisu qaba jedhu. ‘‘Dhaabbanni kamuu murteen dabarsu namoota hunda irratti waliigalchiisa jechu miti. Garuu ammo kan miseensoota caalmaan fudhatama argate ta’a. Yeroo kanattis mootummaan sirna ni kabachiisa,’’ kan jedhan Ibiraahiim, hojii raawwachiiftuun haaraan filatame itti gaafatamummaasaa ni fudhata abdii jedhu qabaachu ibsu.	https://www.bbc.com/afaanoromoo/articles/c16r4p60zzwo
politics	Namtichi Aana Firaank Naazii Jarmaniif dabarsee kennuun shakkame ganna 77 booda barame	Namticha Aana Firaank fi maatii ishee Naazii Jarmaniitti dabarsee kennuun shakkame qorannoo haaraa gaggeeffameen adda baafame. Mucaan durbaa Jewish oolmaa guyyaa guyyaa ishee barreessuun beekamtu Aanan Firaank waggaa lamaaf dawoo dhokannaa keessa erga turte booda kaampii Naazii Jewishoonni keessatti gidirfamaa turanitti umurii waggaa 15tti bara 1945 keessa duute. Oolmaa guyyaa guyyaa ishee barreessaa kan turte Aanaan, erga duute booda barreeffamni ishee bifa kitaabatiin maxxanfameera. Barreeffamni ishee kunis barreeffame harkaa hunda caala jiruu Jewishoota waraana bara sana keessatti maal fakkaatu agarsiisuun beekamu. Gartuun qorataa duraanii FBI of keessa qabu akka jedhetti, dhalatan Jewish Armistadam jirataa ture Arnold Vaan di Bergi lubbuu maatii isaa olchuuf jedhee tarii maatii Aanaa Firaank dabarsee kennuu hin oolle jedhan. Gartuun qorannoo gaggeesse sun ogeeyyii seenaa fi ogeeyyii biroo kan of keessa qabu yoo ta’u, tooftaa qorannoo haaraatti gargaaramuun galmee ‘’qorannoon hin goolabamiin hafe’’ ogummaan addaatiin qorachaa turan. Qorannichi alogorizimii kompiyuutaraatti gargaaramuun hariiroo namoota sana gidduu ture barbaadanii adda baasuu kan of keessaa qaba. Malli kun hojii dhalli nama adda baasuuf sa’aatii kumaatamaan lakkaa’amu itti fudhatu salphisefi jira. Vaan diin Bergi, miseensa koree Jiwishoota Amistadam turani. Koreen Jiwishoota Amistadam qaama imaammata Naaziin Jarmanii Jiwishoota naannicha jiraataniirratti hordofu hojiirra oolchuuf  nama dirqame ture. Koreen sun bara 1943 addaan bittimfamuun, miseensonni isaanii kaampii Jiwishoonni dararaa itti arganitti geeffaman. Haata’u malee, gareen qo’annoo kun akka qorannoon adda baasanitti Vaan di Bergha gara kaampii dararaa sanaatti hin ergamne. Yeroo sanatti namnichi kun jiruu idilee isaa gaggeeffataa ture. Bara sanatti Koreen Jiwishoota Amistadam keessaa namni odeeffannoo Naazii Jarmaniif kennaa turee jiraachuu waanti akeeku jira. ‘’Vaan di Bergi waan kaampicha akka geeffamne isa eeguu hunda dhabnaan odeeffannoo heddu barbaadamu kennuun,  ofii isaafi haadha warraa isaa nageenyan akka turan taasise,’’ jedhan qorataan duraanii FBI Viinsi Pankok wayita CBStti himan. Gartuun qo’annoo dhimma Aana irratti gaggeessu kun tarii dhalatan Jiwish kan biraa Aana fa’aa dabarsee kennuu malaa jedhanii walfalmaa turan. Haata’u malee, abbaan Aanaa Otto Firaank dhimmicha akka beekaniifi iccitii sana baasu dhiisan ragaa argatan. Qorannoo duraan gaggeeffameeratti qorattoonni barreeffama tokko eenyummaan isaa otoo hin ibsiin gara Ottoo Firaankitti  barreeffama tokko erge ture namticha Naaziitti dabrsee isa kennuu hin oolle jedhame Vaan di Bergitu erge. Aab Pankook ‘CBS 60 Minutes’tti akka himetti, waa’een dhalata Jiwish Aana Firaank  fi maatii ishee dabarse Naaziif kenne kan otoo hawaasaaf ifa hin ta’iin kan hafe qoollifanna Jiwishoota akka hin hammeessineefi jedhaniiru.	https://www.bbc.com/afaanoromoo/oduu-60027728
politics	Ministirri Fiinlaand ganna 34, MM ishee umurii xiqqoo addunyaa ta'uuf	"Dubartiin ganna 34 lammii Fiinlaand Sannaa Maariin MM ishee umuriin xiqqoo addunyaa kanaa ta'uuf. Ministirri Geejjibaa hoggantuu duraanii paartii 'Social Democratic' Antti Rinnee eega aangoo ministira muummeerraa bu'an booda filataman. Isheenis torbee kana waadaa ni galti. Isheenis adda paartiilee afuriin hundaa'e kan hundi isaanii dubartootaa ganna 35'nii hogganamu hogganti. Obbo Rinneen miseensota addichaarratti amanamummaa eega dhaban booda kan aangoorraa bu'an. Adde Maariin yoo aangoo qabatan MM umuriin ishee xiqqoo taati. MM Ziiw Ziilaand ganna 39 yoo ta'an, MM Uyuukireen Oleksiy Honcharuk immoo ganna 35. Miidiyaan akka jedhetti Sannaa Maariin maatii ""rainbow family"" keessatti haadhasheefi hirriyaashee waliin jiraataa turte. Maarsariitii 'Menaiset'tti akka himtetti daa'ima waa'ee maatiishee ifa gootee hin dubbanne jechuun waa'eeshee dubbatte. But she said her mother had always been supportive and made her believe she could do anything she wanted. Ta'us garuu haatishee yeroo hundaa kan ishee gargaaraa turteefi iddoo yaadde hunda gahuu akka dandeettu gootee ishee guddisuu himti. Maatishee keessaa namni yuunivarsiitii seene isheedha. Sannaan ganna 27'tti magaalaa Tampeeree keessatti hoggantuu mana mareefi bara 2015'tti immoo miseensa paarlaamaa ta'uun paartii 'Social Democrats' keessa nama saffisaan gara aangoo guddaatti dhuftedha. Isheenis ministira geejjibaafi koominiikeshiinii ta'uun tajaajilteetti. Adde Sannaan haadha daa'ima ganna lamaatis. Addichi sagantaa isaaniirratti waan walii galaniif wixinee dura jirurratti jijjiiramni guddaan waan dhufu hin fakkaatu. Ta'us garuu garaagarummaa sagalee muraasan kan ijjiffatte adde Sannaan akka dura ture san ta'uu dhabuu danda'a jetteetti. ""Amantaa ture deebinee ijaaruuf hoj-manee guddaatu nu eeggata,"" jechuun riipportarootatti dubbatte. Gaafii waa'ee umuriishee gaafatamteef akka jetteetti: ""Waa'ee umurii kiyyaas ta'e saalaa kiyyaa yaadee hin beeku. Sababa gara siyaasaa dhufeefi wantoota akka nu injiffannu nu godhan qofa yaada. Sannaa Maariin biyyoota 'Nordic' keessatti dubartii ministeera mummee ta'an keessaa ishee sadaffaadha. Paartiin 'Social Democrats' filannoo JI'A Guraandhala gaggeeffameen walitti dhufuun adda tokko hundeessaniiru. Kanaafuu MM adda kana hoggannus ni filatu. Obbo Rinnee carraa hojii hojjattoota mana poostaa dhibbaata'matti laakka'aman eega dhorkan booda mormiin isaan qunname.Paartiin giddu galeessaa akka jedhanitti isaaniirra amantaa dhabaniiru. Haa ta'uu malee ammas hogganaa paartii 'Social Democrats' ta'uusaanii itti fuufu. Haaluma walfakaatuun Katri Kulmuni ministeera diinagdee ni taati. Dubartiin ganna 32 ji'a Fulbaana keessa aangoo qabatte. Fiinlaand ammatti sirna Pireezidaantumma Gamtaa Awurroppaa hordofti. Kanaafuu miseesonni paarlaamaa mootummaa haaraa osoo walgahiin Gamtaa Awurroppaa Muddee 12 hin jalqabin dura raggaasisu jedhamee eeggama."	https://www.bbc.com/afaanoromoo/oduu-50714917
politics	M﻿M Abiy uummatni malaammaltummaa akka saaxilu waamicha godhan	M﻿ootummaan Itoophiyaa malaammaltummaarratti duuluuf koree biyyaalessaa ijaaruu waajirri Ministirri Muummee Abiy Ahimad beeksise. ''M﻿alaammaltummaan ammaan tan yaaddoo nageenya biyyaalessaa ta'eera'',  ibsichi. I﻿bsi hundeeffama koree biyyaalessaafi miseensota koree kanaa ibsuuf fuula marsaalee hawaasaa Ministira Muummee Abiy irratti baheen ''Yeroo adda addaatti marii hawaasa waliin godhameen haala yaaddoo nageenyaan qixa ta'een malaammaltummaan gufuu imala badhaadhinaa keenya ta'uu kaasaniiru'' jedha. Y﻿akki malaammaltummaa guddaan gama kenninsa tajaajilaa, dhimma lafa wajjin walqabateen, damee faayinaansii, adeemsa bittaafi gurgurtaa, waltajjiiwwan haqaa, dhaabbilee misoomaa fa'atti mul'achuus ibsa. I﻿toophiyaan amma dura Komishinii Farra Malaammaltummaa hundeessitee qabaattus hamma irraa eegamu hin bahanne jedhamuun qeeqama. Aangoon labsiin kennameefis hubannaa kennuufi eeruu fudhachuu fa'atti daangeffame. I﻿bsi waajira Ministira Muummee kunwaraanniifi weerarri koronaa xiyyeeffannoo mootummaa fudhachuu hubachuun malaammaltootni neetwoorkii jabeeffatanii ''Itoophiyaa kuffisuuf hojjechaa jiraachuu mariin uummata waliin godhameefi qorannoon agarsiiseera'' jedha. '﻿'Mootummaan gama nageenyaan akkuma godhe malaammaltummaa irrattis opireeshinii keessa deebii hin qabne gaggeessuu akka qabu bu'aan qo'annoo godhamee ni akeeka.'' M﻿ootummaan seerota, qajeelfamootaafi dambiiwwan malaammaltummaaf qaawwa uuman duuchuuf ni hojjetas jedhameera. Dabalataanis aanga'oota mootummaa dabalatee kanneen gocha kana keessatti hirmaatan saaxiluufi seeratti dhiyeessuun ni hojjetama. '﻿'Mootummaan akka qorannoon irra gaheen aanga'oota mootummaa, hojjettoota mootummaa kanneen malaammaltummaa kana gidduu deemuun si'eessan, kanneen matta'aa kennan irratti qorannoo gaggeessaa jira.'' K﻿oree biyyaalessaa ijaarame kanaaf miseensotni nama torba kan muudaman yoggaa ta'u, hogganaan waajira Tika Biyyaalessaa obbo Tamsagan Xurunaa fi Ministirri Haqaa biyyattii Dr Geediyoon Ximootiwoos ni argamu. M﻿M Abiy ibsa isaanii kanaan uummatni namoota malaammaltummaan shakku ragaa waliin koree kanaaf eeruu akka kennu sarara bilbilaa bilisaafi toora ergaa gabaabaa ifa godhaniiru. '﻿'Eeruuwwan kennaman nageenya warra eeruu kennee haala tiksuun eeggannoon iccitummaa isaa eegeen qoratama.''	https://www.bbc.com/afaanoromoo/articles/cw0w5jerqyvo
politics	Waraana Tigiraay: Magaalaa Dabre Taaboritti haleellaa meeshaa guddaan gaggeeffameen miseensa maatii tokkoo keessaa shan ajjeefaman	"Naannoo Amaaraa, godina Gondar Kibbaa magaalaa Dabre Taabor keessatti haleellaa meeshaa waraanaa guddaan gaggeeffameen miseensa maatii tokko keessaa shan ajjeefamuun himame. Bulchaa godinichaa kan ta'an Obbo Qalamawarq Mihiretee  ""Kamisa  waaree booda meeshaa waraanaa guddaa garee finciltootaa TPLF irraa dhukaafameen"" lubbuun namoota nagaa shan yoo darbu, daa'ima tokko dabalatee namoonni lama madaa'uu BBCtti himaniiru. Namoonni haleellaa qaqqabe kanaan lubbuun isaanii darbe miseensota maatii tokkoo akka ta'an kan himan bulchaan godinichaa, ""kanneen madaa'an ammoo abbaafi daa'ima warra hollaa tokkodha,"" jedhan. Jiraataa magaalattii BBC Afaan Amaaraa dubbise Obbo Xigaabuu Taammiruus namoota haleellaa kanaan ajjeefaman shananiin alattis keessummaan mana isaanii keessa ture tokko lubbuun darbuu himan. Haleellaa meeshaa waraanaa guddaa magaalaa Dabre Taaboritti qaqqabee lubbuun namootaa akka darbuuf sababa ta'e kana ilaalchisee gareen finciltootaa TPLF ifatti kan jedhe hin qabu. Haata'u malee, namoonni garee finciltootaa kana waliin hidhata qaban tokko tokko miidiyaa hawaasummaarratti akka barreessanitti haleellaa kana kan raawwate akka jedhame humnootii TPLF miti. Jiraataan kun Kamisa guyyaa ayyaanni Dabre Taabor Iyyesuus itti kabajamu waan ta'eef yeroo haleellaan kun raawwatamutti bataskaana akka turan eeruun, osoo haleellaan magaalattii keessatti hin dhaga'amiin dura fageenyarraa dhukaasni meeshaa guddaa dhaga'amaa akka ture dubbatu. ""Bataskaanichi kan argamu tulluu irratti. Guyyaa sana magaalattii keessatti sagalee dhukaasa gurguddaa afur walitti aanse dhuka'en dhaga'e.  Tokko bakka itti dhukaafamerraa yeroo awwaara kaasuyyu argeera.,"" jedhan Obbo Xigaabuun. Bakki manneen jireenyaa meeshaa guddaa kanaan haleelamaniifi bakki Madaanaalamii jedhamee waamamu bakka jiraatanirraa baayyee fagoo akka hin taane kan himan jiraataan kun, haleellaa qaqqabe kanaan manneen jireenyaafi qabeenya biroorra miidhaan qaqqabuu BBCtti himaniiru. Haleellaan kun magaalattii keessatti kan raawwatame guyyaa naannoo saatii torbaa yoo ta'u, bakkawwan akka Arseemaa, Tafanaaqaay Safar, bataskaana Madaanaalamii duubaafi naannoo hospitaala rifeeraalaa Dabre Taabor meeshaaleen gurguddoo akka bu'an bulchaan godinichaa ibsaniiru. Bakka haleellaan itti raawwatame itti dhiyeenyaan kan beekan Obbo Xigaabuun, naannawaa sana manni barumsaa sadarkaa lamaffaafi bataskaanni akka jiru eeruun, ""dhukaasni sun maalirratti akka xiyyeeffate hin beeku,"" jedhaniiru. Bulchaan godinichaa Obbo Qalamawarq gareen finciltootaa kun meeshaaleen gurguddoo afur walitti aansuun gara magaalattiitti akka dhukkaasan ibsuun, bakka hospitaalli, baankiiniifi manneen jireenyaa dhuunfaa jiran akka bu'e dubbataniiru. ""Meeshaan guddaan mana jireenyaa tokkorra bu'e garuu namoota nagaa lafti nagaadha jedhanii mana ofii keessa jiraatan ajjeeseera,"" jechuun ibsan. Yeroo haleellaan kun qaqqabetti jiraattonni magalaattii rifatanii turan kan jedhan Obbo Qalamawarq, ""Amma garuu haleellaan kun maaliif akka qaqqabe hubatee hawaasichi tasgabbaa'ee naannawaa isaa eeggachaa jira,"" jehan. Magaalaa Dabre Taabor irraa kiiloomeetira muraasa bakka fagaatee jirurratti, gareen finciltootaa ""weerartoota"" jedhan waliin lolli jiraachuu isaa bulchaan kun ibsanii, meeshaan guddaa gara magaalattiitti dhukaafaman ""naannawaa gaara Gunaa irraa ta'uu hin oolu,"" jedhaniiru. Waraana ji'ootaaf finciltoota TPLF  waliin naannoo Tigraay keessatti gaggeeffamaa ture dhaabsisuudhaaf mootummaan Federaalaa dhukaasa dhaabuu gam-tokkee labsuun loltoota naannicha keessaa erga baaseen booda lolichi gara naannolee ollaa ta'an Amaaraafi Affaaritti baballateera. Pirezidaantiin itti-aanaa naannoo Amaaraa Dr. Fantaa Maanafiroo torban BBCtti akka dubbatanitti, waraanni kun bakkeewwan naannoon Amaaraa Tigraay waliin wal daangessan hundaafi bakkeewwan tokko tokkotti ammoo naannoo Amaaraa keessa seenuun gaggeeffamaa jira. Kanaan duras mootummaan naannoo Amaaraa gareen finciltootaa TPLF magaalaa guddoo bulchiinsa godina Walloo Kaabaa kan taate Waldiyaarratti meeshaa guddaa dhukaasuun  namoota nagaarra miidhaan akka qaaqqabe beeksisuun isaa ni yaaatama. Haaluma walfakkaatuun, gareen finciltootaa TPLF naannoo Affaar bakka Gaalikoomaa jedhamu bakka buqqaattonni jiranirratti haleellaa meeshaa guddaa raawwachuun namoonni baayyeen ajjeesuun himatamus gochi kun isaan raawwatamuu isaa waakkateera. Humnoonni TPLF naannoo Amaaraa keessatti lola gaggeessaniin magaalaa seena qabeessa ta'e magaalaa Laaliibalaa dabalatee bakkawwan Walloo Kaabaa biroo qabachuun isaa irra deddeebiin ibsameera."	https://www.bbc.com/afaanoromoo/oduu-58265606
politics	Namicha turistii Firaans morma muree ajjeesetti duuti murtaa'e	"Manni murtii Aljeeriyaa namicha bara 2014 turistii lammii Firaans ta'e tokkoon morma muree ajjeeseera jedhe du'aan akka adabamu murteesse. Turistiin maqaan isaa Harvii Goordel jedhamu kun umuriin isaa waggaa 55 kan ture yoo ta'u, Paarkii Biyyaalessaa Aljeeriyaatti bakka Jurjuraa jedhamu osoo daawwachaa jiruu ture erga butamee booda kan ajjeefame. Wanti yeroo sana uumames dheekkamsa guddaa kaasisee ture. Viidiyoon yeroo turistiin kun gara jabinaan mormi irraa muramu agarsiisu karaa garee fixxaalessaa Juundii Al-Kaalifaa jedhamuun gadi dhiifamee ture. Kun ammoo gochicha akka guutuun addunyaa abaaru taasise ture. Deeggaraa garee fixaalessaa Islaamiik Isteet (IS) kan ta'e Juundii Al-Kaalifaa gocha kanaaf itti-gaafatama fudhateera. Miseensa garee Juundii Al-Kaalifaa ta'uun kan shakkame Abdulmaaliik Hamzaay Kamisa dheengaddaa mana murtiitti dhiyaate. Namoonni isa waliin shakkamanis bakka hin jirretti dhimmi isaanii ilaalamaa jira. Shakkamaan lammii Aljeeriyaa kun ajjeechaa tursitii sanarratti hin hirmaanne jechuun waakkatullee manni murtii  garuu isa hin fudhanne. ""Warri anarratti du'a murteessaa jirtan yeroo dhumaatiif cufuufi warra Firaansiin gammachiisuuf jettaniiti, ani garuu gocha kana hin raawwanne,"" jedhe Abdulmaaliik. Haata'u malee, nama ajjeefame sana waliin warri tulluu koraa turan Abdulmaaliik warra isa ugguran keessaa tokko akka ture ragaa irratti bahaniiru. Namni ajjeefame, Harvii Goordel, tulluu koruun turistii muuxannoo qabu yoo ta'u, bara 2014 keessas wayituma kanatti jiruu kan garee finxaaleyyii kanaan kan butame. Namoonni turistii kana butan Firaans Iraaqiifi Siiriyaa keessatti haleellaa xiyyaaraa IS irratti gaggeessitu yoo kan hin dhaabne taaate, lammishee akka morma muran akeekkachiisanillee Firaans garuu gaaffii isaanii kana hin fudhanne ture. Pirezedaantiin Firaans yeroo sanaa Firaankoyis Hollaandee gochicha kan warra gara jabeeyyiifi dabeeyyiidha jechuun abaaranii turan. Reeffi turistii ajjeefamee hanga Amajji 2015'tti hin argamiin ture. Aljeeriyaan garee reeffa barbaadan kumatti lakkaa'aman erga bobbaastee booda barbaacha heedduun booda kan argame."	https://www.bbc.com/afaanoromoo/oduu-56106470
politics	Raashiyaan bifa haaraan weerara gaggeessuf qophaa'aa jirti - Yukireen	"Raashiyaan bara faranjootaa haaraa kanatti waraana lafoo guddaa qindeessuun weerara haaraa gaggeessuf qophaa'aa akka jirtu Yukireen himatte. Pirezidantiin Yukireen Volodmir Zeleniskii fi aangawoonni olaanoon biyyattii qophiin Raashiyaan gootu akka salphaatti ilaalamuu hin qabu jedhan. Haleellaan Raashiyaan itti qophaa'aa jirtu kun kallattii naannoo Doonbaas, karaa Bahaatin ta'uu akka danda'uu fi hanga magaala guddoo biyyatti Kiiv to'achuutti kan kaayyefate ta'uu jeneraalonni waraanaa Yukireen akeekan. Xinxaltonni biyyoota Lixaa garuu Raashiyaan humna lafootiin Yukireen to'achuuf dandeettiin isheen qabdu saffisaan dadhabaa akka dhufe himu. Qondaala waraanaa olaanaa Biriteen kan ta'an Admiiral Sar Toonii Radaakin, Raashiyaan keessumaa hanqina rokkeettii waan qabduuf bifa haaraan Yukireen irratti weerara yoo bante ofuma ishee akka miidhamtu dubbatan. Ministeerri Ittisaa Yukireen Oleeksii Reznikoov irra deddeebiin miidiyaatti akka himanitti Raashiyaan bifa haaraan Yukireen weeraruuf ragaaleen quubsaan jiraachuu himan. Kuni ammoo bara haaraa 2023 ji'a Guraandhalaa keessa ta'uu akka malu himan. Yeroo kanatti Raashiyaan loltoota haaraa 600,000 Yukireen akka lolaniif waamte keessaa 300,000 kan ta'an leenjii isaanii ni xumuru jedhame. Barruun the Economist dhiyeenya akka gabaasetti haleellaan Raashiyaa kun hanga ji'a Amajjiitti ta'uu danda'a. ""Raashiyaan loltoota haaraa 200,000 qopheessaa jirti. Ammas Kiiv weeraruudhaaf akka yaalii godhan shakkii hin qabu,"" jechuun dubbatan gaggeessaan humna waraanaa Yukireen Jenaraal Zaluziniin. Yukireenis ta'ee Raashiyaan bara haaraa faranjootaa kanaaf waraana akka dhaaban jedhamanis lamaan isaanituu yaadicha hin fudhanne. Waraana kana mariin fixuufis ammatti wanti jedhame homtuu hin jiru. Yukireen keessumaa haleellaa qilleensarraa itti dhufu qolachuuf humna farra ittisa haleellaa qilleensarraa cimsattee jirti. Garuu ammayyuu deeggarsi meeshaalee waraanaa ammayyaa akka ishee barbaachisu biyyoota lixaatti iyyataa jirti. Mudde 15, gaggeessitoonni Gamtaa Awurooppaa bara haaraa kanatti deeggarsa yuuroo biliyeena 18 Yukireenif kennuuf walii galanii jiru. Akkasumas Raashiyaarraa qoqqobbii dabalataa kaa'uf walii galan. US gama isheetiin Jarmanitti loltoota Yukireen 15,000 ta'aniif leenjii waraanaa gahaa ta'e akka kennitu beeksifte."	https://www.bbc.com/afaanoromoo/articles/czkdz747mdyo
politics	Waraana Yaman: Haleellaan diroonii xyyaara mootummaa irratti raawwatame loltoota 30 ajjese	"Haleellaa dirooniin xiyyaara guddaa [ayirbaas] irratti kibba Yamanitti raawwatameen yoo xiqqaate loltoonni mootummaa ajjeefamuu maddeen nageenyaafi hospitaalaa himan. Dubbi himaan humnoota Yaman kibbaa  akka jedhanitti xiyyaarri gudaan al-Anaad diroonii meeshaa waraanaa hidhatteefi misaa'elaan irratti xiyyeeffatamee ture. Qondaalli kun sochii finciltoota Huutiis Iraan waliin ta'uudhaan mootummaa Sa'uudiitiin deeggaramu waraanan himata. Warri Huutis ammoo hanga ammaatti haleellaa kana irratti yaani kennan hin jiru, garuu xiyyaaruma guddaa kana kanaan dura haleelanii turan. Yaman waraana bara 2005 irraa kaasee hammaateen hedduu kan barbadoofte yoo ta'u, waraanni kun kan hammaate ammoo yeroo warri Huutiis kutaa biyyattii gara caalu to'ataniifi gareen Sa'uudiin durfamu bulchiinsa Pirezidant Abdirabbuuh Mansuur Hadii deebisuuf waraana bananittidha. Sababa waraana Yaman kanaan namoonni 130,000 ol ta'an akka du'an gabaafameera. Akka UN jedhutti sababa waraana kanaatiin gidiraan namoomaa hunda caalaa hamaadha jedhame qaqqabuun namoonni miliyoona 12 gargaarsa midhaan nyaataa eeggachuuf dirqamaniiru. Namoota gargaarsaaf saaxilaman kanneen keessaa ammoo walakkaa kan ta'an daa'imman umuriin isaani waggaa shanii gadi ta'an hanqina nyaataan hubamanidha. Loltuun wanta Dilbata al-Anaad keessatti ta'e ijaan arge tokko akka dubbatutti cireen booda inniifi jaalleewwan isaa yeroo dirooniin isaanirra osoo marsituu arganitti kutaa xiyyaarichaa gara kutaa dahoo qabuutti baqatan. ""Itti dhukaasnee kuffisuuf yaallee turre, garuu rukkutuu hin andeenye,"" jechuun mada ouu AFPtti hima namni kun. ""Dirooniin kun mataa [xiyyaarichaa] irra balali'uun gara qixa kutaa dahoo qabuutti siquun misaa'eliiwwan lama dhukaaste."" Loltuun biraa haleellaa kanaan madaa'e, Naasir Sa'id Assooshiyeetid Pireesitti akka himetti, xiyyaarri kun yeroo misaa'eliiwwan diroonii meeshaa hidhatte kanaan haleelamutti loltoota 50 qabatee ture. Dirooniiwwan hidhatanii marsaa turan lama kan turan yoo ta'an tokko rukkutamtee kufteetti jedhe Naasir. Dubbi himaan humnoota kibbaa Mohammad al-Naqeeb loltoonni 30 ajjeefamanii 60 kan ta'am ammoo mada'aniiru jedha. Warra madaa'an keessaa ammoo garri caalaan isaanii sadarkaa yaaddessaarratti argamu akka dubbi himaan kun jedhutti taanaan. Gareen hojii baraaruu bakka haleellaan kun itti qaqqabe yeroo barbaadaa jiran kanatti lakkoofsi namoota du'anii dabaluu akka danda'an hima. Pirezident Hadii namoota ajjeefamaniif gadda isaanii ibsanii  maatiiwwan isaaniifis jajjabina hawwaniiru.  Warri Huutiis yakka namoota Yaman irratti hojjetan hundaaf gatii guddaa baasuuf jiru jedhan Pireziantichi. Amajji 2019 keessa loltoonni ja'a haleellaa xiyyaara aanga'oonni ol-aanoo wayita agarsiisa loltummaa daawwataa jiranitti diroonii Huutiistiin raawwatmeen ajjeefamanii tuan."	https://www.bbc.com/afaanoromoo/oduu-58381699
politics	Paarlaamaan keewwatoota heeraa sadiirratti hiikni dabalataa akka kennamu murteesse	Manni Maree Bakka Bu’oota Uummataa yaa’ii isaa har’a gaggeesseen keewwatootni heeraa sadii waayee filannoo dheeressuu haasa’an ji’a tokko keessatti akka hiikni dabalataa irratti kennamu murteesse. Yaadni kun kan ragga’e sagalee caalmaan namootni 25 mormuun akka ta’e EBC’tu gabaase. Paarlaamaan ooltii isaa kanaan filannoo biyyoolessaa Hagayya dhufu gaggeefamuuf qabamee tureefi sababa koronaavaayirasiin milkeessuun hin dandamne irratti yaada furmaata dhiyaatan erga ilaalee booda sagalee irratti kenneera. Boordiin Filannoo, filannoo biyyaalessaa sagantaa qabameen gaggeessuun akka hin danda’mne beeksisuu hordofee qaawwa heeraa mudate furuuf yaada furmaataa afur dhiyeessee ture. 1. Mana Maree Bakka Bu’oota Uuummataa diiguu 2. Labsii yeroo muddamaa labsuu 3. Heera biyyattii fooyyeessuufi 4. Hiikaa heeraa gaafachuudha. Haaluma kanaan Manni Marichaa Manni Maree Federeshinii aangoo heera mootummaa keewwata 83 irratti kennameefiin keewwatoota filannoo dabarsuu wajjin ilaallatan ji’a tokko keessatti xiinxalee hiika isaanii akka dhiyeessuu murteesse. Yaada furmataa heerrii mootummaa waayee filannoo dabarsuu haasa’u haa xinxalamu jedhu kan dhiyeesse Koree dhaabbii Dhimooota Seeraa, Haqaafi Dimookraasii Paarlaamaa Itoophiyaati. Akka koree kanaatti Heera mootummaa Federaalaa Itoophiyaa keewwata 54/1, keewwata 58/3 fi keewwata 93 kan hiikni dabaalata irratti kennamu. Miseensonni Mana Maree bakka Bu'oota Uummata dhimma kanarratti yaada mormiis kan deeggarsaas dhiyeessaniiru. Walitti qabaan Koree Dhaabbii Dhimmoota Hariiroo Alaafi Nageenyaa Obbo Tasfaayee Dhaabaa kanaan dura labsiiwwan ummanni itti hin amaniin taasifamaa akka ture yaadachuun, yaadawwan dhiyaatan Heera mootummaa kan bu'uraa godhatanidha jechuu isaanii fuulaa Feesbuukii Mana Marichaarratti baheera. Obbo Tasfaayeen, akka Heera mootummaa keewwata 102 irratti ibsametti filannoo gaggeessuun hojii mootummaa federaalaafi kan boordii filannoo akka ta'e ibsuun, yaada murtee filannoo achi butuu Boordichi dhiyeesse sirriifi bu'uura Heera mootummaa kan qabudha jedhan. Kanaan alatti sochiiwwan taasifaman faallaa Heera mootummaa ta'uu isaanii akeekkachiisaniiru, Obbo Tasfaayeen.	https://www.bbc.com/afaanoromoo/oduu-52544863
politics	Lammii Itoophiyaa magaalaa Naayiroobiitti karaa irraa butamee 'miila Bakar Waaree' ta'e	"Sadaasa darbe viidiyoon bilbila harkaatiin waraabame wayita lammiin Itoophiyaa Saamsoon Takilamikaa'eel guyyaa saafaa yoo butamu agarsiisu marsaalee hawaasaa irratti hedduu qoodamee ture. Keeniyaa magaalaa Naayiroobii walakkaatti namoota eenyummaan isaanii hin beekamneen konkolaataa isaa keessaa erga buufamee booda konkolaataa biraa keessa akka seenu godhamee fudhatame. Baatilee afur boodallee namni kun akka 'miila Bakar Waaree' achi buuteen isaa hin argamne. Aanga'oonni Itoophiyaa fi maatiin Saamsoon qaamolee nageenyaa Keeniyaa irraa deebii hin arganne jedhu. Miilan Mazgaboo, haati warraa Saamsoon Takilamikaa'el, maatiin ammallee sodaa fi rifaatuu keessa akka jiran, ijoolleen ishii guyyuu waa'ee abbaa isaanii gaafachaa jiraachuu dubbatti. ""Ijoolleen koo guyyuu dararamaa jiru. Viidiyoo wayita abbaan isaanii konkolaataa isaa keessaa harkifamee baafamee konkolaataa biraan fudhatamu agarsiisu arganiiru. Ergan guyyaa jalqabaa buufata poolisii Kilimaaniitti yaada koo kenne, poolisiin na dubbisee hin beeku. Namni tokko naaf hin bilbille."" Saamsoon Takilamikaa'eel dhalataa Tigraay yoo ta'u Naayiroobii keessa maatii isaa waliin waggoota 17f jiraateera. Hojii daldala boba'aa Finfinneefi Nayiroobii jidduutti hojjetuun jiraataa akka ture maatiin ni himu. Keeniyaatti ambaasaaddarri Itoophiyaa Mallas Alam mootummaan Keeniyaa qorannoo gochaa akka jiru itti himuun ala odeeffannoo biraa akka hin qabne BBCtti himan. ""Deebiin amma dura qabnu, imbasiin keenya hanga poolisiin biyyattii qorannoo goolabuutti haa eegu kan jedhudha. Ammallee odeeffannoo dabalataa eeggataa jirra,"" jedhan ambaasaaddar Mallas. Mootummaan Keeniyaa dhimmicharratti yaada akka kennu gaaffii BBC'n dhiyeesseef deebii hin kennine. Gareeleen mirgoota namoomaaf falman Keeniyaa keessa jiran bara darbe yeroo kam caalaa namoonni humnaan dhabamsiifamuun dabaluu himu. Gochawwan akkanaa keessatti ammoo poolisiin Keeniyaa qooda qabaachuu dubbatu. Dubbi himaan poolisii Keeniyaa Biruunoo Shiyoosoo garuu kana ni waakkatu. Poolisiin Obbo Saamsoon eessa akka jiru hin beeku, dhimmicha qorachaa jira jedhan Aab Biruunoon. ""Nuti lubbuu lammilee Keeniyaa ykn nama daangaa keenya keessatti argame kamuu eeguuf bobbaane. Namaaf wayita poolisiin to'annoo jala nama oolchu arguun ni salphataaf. ""Yakkamtoonni dammaqinaan socho'an jiru, tooftaa gara garaas qabu, kanaaf poolisii miti, poolisii ta'uus hin qabu,"" jechuun dhabamuu namootaaf yakkamtootatti quba qaban. Viidiyoo wayita Saamsoon qabamu agarsiisu irratti poolisiin tiraafikii tokko ni mul'ata. Aab Biruunoon akka jedhanitti poolisichi miseensa poolisii isaanii beekamu yoo ta'u, ""hojii isaa guyyuuf bobba'ee akka ture, kan bakkichatti argame maaltu akka raawwataa jiru hubachuuf malee"", butamuu Saamsoon gargaaruuf miti. Dhiyeenya gartuun lammilee Itoophiyaa Nayiroobii keessa jiraatan, rogeeyyiin akkasumas maatiin Obbo Saamsoon hiriira bahuun waa'ee nama dhabame kanaa odeeffannoon akka kennamuuf gaafatanii turan. Bu'aan argame garuu hin jiru."	https://www.bbc.com/afaanoromoo/oduu-60919122
politics	DR Koongoon kanneen oggeessoota UN ajjeesanirratti addabii du'aa murteessite	Dimookraatiik Rippaabliik Koongoon miseensoota milishaa ajjeechaa oggeessoota Dhaabbata Biyyoota Gamtoomanii (UN) lama keessaa harka qabu jetteen du'aan akka adabaman murteessite. Lammummaa Siwiidishii fi Chiilii kan qabdu Zaayidaa Kaataalaan fi lammiin Ameerikaa Miikaa'el Shaarp bara 2017tti ture bulchiinsa Kaasaayi keessaa butamuun fudhatamanii kan ajjeeffaman. Hojjattoonni UN kunneenis waraana humnootii mootummaa fi garee milishootaa jidduutti uumame hordofuun awwaala ajjeechaa jumlaa raawwatameera jedhame qorachuurra ture. Namni oggeessota kanneeniif turjumaanummaan hojjatu Beetuu Tishaantilaas ajjeefameera. Namoonni kunneenis ukkaamsamuun erga fudhatamanii guyyoota 16n booda ture reeffiisaanii kan argame. Zaayiidaa Kaatalaan mormishii muramuun ture kan ajjeesamte. Yeroo sanattis Motummaan Gamtoome ajjeechaa raawwatameen nahuu kan beeksiise yoo ta'u, Barreessaa Mummeen dhaabbatichaa Antooniiyoo Gutereez ammoo ''haqni akka argamuuf UN kan danda'amu hunda ni raawwata'' jedhanii ture. Waraanni Kaasaayi bara 2017tti dhaabbate du'aatii namoota dhibba hedduutiif sababa ta'e ture. Walitti bu'iinsa hogganaan naannichaa Kaampiiwunaa Saapuu bara 2016tti ajjeeffamusaanii hordoofee ka'een namoonni miiliyoonaa ol buqqaafamaniiru. Adeemsi haqaa waggaa afur kan fudhate yoo ta'u, murteen addabbii kunis kan darbe mana murtii waraana biyyattiini. Ajjeechaa ogeessota kanneeniin kan himataman 51, kanneen miseensa milishaa ta'an hunda isaaniitti murteen du'aa murtaa'eera. Haata'u malee DR Koongoon addabbii du'aa kaan haqxe yoo ta'u, addabbiin namoota kanneenii gara hidhaa umurii guutuutti geedaramu akka danda'u himamaa jira. Namoonni kunneenis shororkeessummaa, ajjeechaa fi itti yaaduun qaama hir'isuu, yakka waraanaa raawwachuu kaasee hanga himannaawwan adda addaa irratti dhiyaachu AFP gabaaseera. Kooloneel Shaan D Diiyuu Maambewenii gama saanitiin ajaja dabarsuun himatamanii hidhaan waggaa 10 itti murtaa'eera. Namoonni lama; gaazexessaa fi qondaalli poolisii ammoo bilisaan gadhiifamaniiru.	https://www.bbc.com/afaanoromoo/oduu-60187292
politics	L﻿iiz Tiraas Ministira Muummee UK ta'uufi	"L﻿iiz Tiraas dorgommii hooggansa paartii warra Konservii UK injifachuun ibsamuu hordofee Minisitira Muummee UK ta'uuf akka jirtu mirkanee'era. G﻿uyyaa boruu mootummaa haaraa ijaartu beeksisuu dura giiftii UK Eelsabeet II Balmooralitti arguuf jirti. L﻿iiz dura teessoo dhaaba Tory ta'uun bakka Booris Joonsan qabachuuf namoota 10  biroo waliin ji'ootaaf dorgomaa turte. Dubartiin ganna 47 Liiz Yunivarsiitii Oxforditti baratte. D﻿haaba ishee keessatti fudhatama guddoo qabaachaa kan hin turre Mary Elizabeth Tiraas morkataa ishee jabaa Chancellor Rishi Sunak injifaachuun aangoo MM qabachuufi. Paartiin Konservaatistii UK dhimma filannoo keessoo dhaaba isaa ilaalchee seera haaraa baase hordofee garaagartummaa guddaan ni injifatti jedhamus garaagartummaa xiqqaan injifatte. Paartichi bara 2001 erga seera isaa wayyeesse booda morkataan sagalee dhibbeentaa 60 gadi argate hin jiru. Dura taa'aa dhaaba kanaa ta'uuf wayita dorgoman Boris Joonsan 66.4% argatee kan ture yoo ta'u L﻿iiz 57% argatte. Liiz filannoo kana injifachuu booda dubbii gooteen ''natti amantanii waan na filattaniif galatoomaa'' jetteetti. ''Yeroo ulfaataa kana keessa darbuuf tarkaanfiiwwan jajjaboo nan fudhadha, diinagdee nan cimsa, dandeetti UK qabdu nan baasa'' jette.  ""Karoora cimaa baasun qaraxa hir'isuufi diinsagdee biyyaa guddisuuf akka paartii konsarvaatiivitti"" akka gaggeessitu waadaa galtee jirti. ""Baasii namoonni boba'aadhaf baasan ilaalchisee qaala'iinsa gatii baba'aa irratti nan hojjadha."" ""Rakkoo dhiyeessii boba'a yeroo dheeraf ture irrattis akkasuma nan xiyyeeffadha,"" jette MM haaran kun. R﻿akkoo diinagdee cimaa waggaa 40 keessatti olk'aadha jedhame mootummaa ishee dura ture irraa dhaaltee jirti. R﻿akkoo qaala'iinsa jireenyan wal qabatee biyyattii hudhee jiru furuudhaf katroora qabdu guyyoota itti aanan keessatti ifan godha jettee waadaa seente."	https://www.bbc.com/afaanoromoo/articles/crgjjl27p7go
politics	UN mormii wayita ibsutti Puutiin 'Qoqqobbii dabaltanii dubbii hin hammeessinaa' jedhan	Jaarmiyaaleen Dhaabbata Mootummoota Gamtoomanii sagalee tokkoon gocha Raashiyaa yoo balaaleffatan pireezidant Puutiin ''Qoqqobbii dabaltanii dubbii hin hammeessinaa'' jechuun akeekkachisan. Pireezidant Putiin biyyoota tarkaanfii biyya isaanii mormaa jiraniin ''qoqqobbii dabalataa kaahuun haalicha hin harbeessinaa'' jedhan. Putiin kana kan dubbatani walgahii mootummaan isaanii gaggeessuufi miidiyaan mootummaan bulu Rossiya 24 news tamsaase irratti. ''Nuti olloota keenya irratti fedha hamaa adda ta'e hin qabnu'' jedhan Putiin. Itti dabaluunis ''ollootni keenya nurratti tarkaanfii dabalataa akka fudhatanii hariiroo keenya hammeessaan taasisu hin jiru'' jedhan. ''Hariiroo kana akkamiin nagaatti akka deebisnu irratti hunduu yaaduu qaba jedheen yaada, nagaan wal-tumsinee hariiroo keenya nagaan jabeessuu.'' Putiin dubbii kana kan dubatan wayita humnootni isaanii Yukireen keessatti buufata niikuleera guddicha Awurooppaa keessa jiru to'achuun gabaafamee addunyaan mormii cimsettidha. Ministiroonni biyyoota Lixaas Biraaselsitti al-arguun haala Raashiyaa irratti dhiibbaa cimsan irratti mariitti jiru. Putiin dubbii isaanii kan keessatti akkuma amma dura jedhanii turan opireeshiniin waraanaa Yukireen keessatti raawwachaa jiran 'gochaalee Federeeshinii Raashiyaa miidhan dhabamsiisuufi'' jedhan. Biyyootni isaan waliin deeggarsa hin goone ofis Raashiyaas miidhuuf ta'uu jedhan Putiin. Miidhaan jiraatullee biyyi isaanii tarsiimoofi gahumsa dhiibbaawwan irra gahaniifi itti aggaamaman keessa ishee dabarsu diriirsaa akka jirtu ibsaniiru. ''Kanarraa(qoqqobbii) nutu buufata'' jedhan. Kun kanaan osoo jiruu Manni Maree Mirga Namoomaa UN's har'a yaada murtee weerara Raashiyaa balaaleffatu sagalee caalmaan raggaasee komishinii addaa yakka waraanaa fi yakka namoomaa humnoota Raashiyaan raawwataman qoratu hundeesseera. Ibsa waloo kana baasuu kana keessatti biyyootni hedduun sagalee deeggarsaa kennanii, gariin callisa yoo filatan kan mormite Eertiraa qofadha. Manni Maree kun komishinii yakka qoratu isa olaanaa kan ajaju yeroo amma dura Siiriyaatti fi Itoophiyaa irratti komishinii qorannoo gaggeessu hundeesseera. Ibsa waloo balaaleffannafi hundeeffama komishinii kanaaf biyyoota miseensa mana marichaa ta'an 46 keessaa 32 sagalee deeggarsaa yoo kennan, 13 ammoo callisa filataniiru. Biyyootni lama mormaniiru. Dhimmoota hedduurratti Raashiyaa kan deeggaran Chaayinaa, Kuubaa fi Veenziweelaan amma callisa filataniiru. Sagaleen mormii lamaan tokko kan Eertiraa tokko ammoo kan Raashiyaa mataa isheeti. Yaada murtee mana maree kanaa UN'f kan dhiyeessite Yukireen murtee darbeen booda addunyaan faallaa Raashiyaa dhaabachuu agarsiisa jetteetti. UN'tti ambaasaaddarri Yukireen ''addunyaa guutuun faallaa keessan dhaabate'' jechuun gammachuu ibsatan. Yevheniia Filipenko miidiyaaleetti yoo dubbatan ''Ergaan Putiiniif darbe ifadha: Sadarkaa addunyaatti qollifatamteetta, addunyaa guutuun faallaa keeti,'' jedhan.	https://www.bbc.com/afaanoromoo/oduu-60621048
politics	Waraana Raashiyaa - Yukireen: Qubeen 'Z' maaliif mallattoo deeggarsa waraanaa Raashiyaa tahe?	Dorgomaan jimnaastikii lammii Raashiyaa Ivaan Kuliyaak dorgommii Kaataaritti [Qataar] adeemsifamaa jiruun mallattoo deeggarsa waraanaa Raashiyaa qubee 'Z' morkataasaa lammii Yukireen biratti agarsiiseera. Kanaanis Federeeshiniin Jimnaastikii Addunyaa himata banuuf jira. ''Z''n mallattoo deeggarsa weerara Raashiyaan Yukreen irratti taasifate tahuun bal'inaan beekamaa jira. Namooti siyaasaa itti fayyadamaa jiru, konkolaataawwan irratti maxxanfamee mul'ateera. Sarbiyaatti hiriirtonni waraana Raashiyaa deeggaranis mallattoo ''Z'' kana fayyadamaniiru. Suuraaleen kanaa wajjin wal-qabatanis miidiyaa hawaasummaarra qoodamaa jiran. Barsiisaa siyaasa addunyaa Yunivarsiitii UCL kan tahan Aglaayaa Sineetkoovaan dubbiin kuni miidiyaa hawaasummaa irratti ijoo dubbii tahuu himuun, ''kuni dhimmi Raashiyaa hangam qaama addunyaa akka tahe nutti agarsiisa,'' jedhan Qubeen ''Z'' sirna qubee Raashiyaa Siriiliik jedhamuun akka addaatti barreefamus lammiileen Raashiyaa baayyee qubee laatinii kana beeku. Emilii Feeriis, Inistitiyuutii qorannoo RUSI'tti qorannoo gaggeessiti. Qubeen ''Z'' humna kan qabuufi salphaatti yaadatamuu danda'u dha jetti. ''Yeroo baayyee olola siyaasaaf waan akka salphaatti qabamutu dafee babal'ata,'' jechuun himti. Kanaa achi, ''sodaachisaa fi jabaa taha. Gama nama hawwachuuniis qubeen ''Z'' humna guddaa qaba,'' jetti. Qubeen ''Z'' kuni warreen weerara Putiin deeggaran gidduutti tamsa'uuf torbee lamayyuu hin fudhanne. Raashiyaa magaalaa Kaazaanitti ijoolleen gara 60 tahaniifi hojjettoonni hospitaalaa cabbii irratti boca qubee ''Z'' hojjechuun suuraa ka'anniru. Dhimma qubee ''Z'' kanarratti miidiyaa hawaasummaa gubbaa yaadawwan garaagaraa qoodamaa turan. Jalqaba garuu kan qalbii namootaa haawwate, taankiiwwan Raashiyaa gara Yukireen yeroo galan qubeen kuni irratti mul'achuu isaati. Jalqaba yeroo mula'te qubeen ''Z'' kuni lakkoofsa lama fakkaatee ture. Sababiinsaa Guraandhala 22,02,2022  guyyaa Raashiyaan naannolee baha Yukreen, Donetiiskiif Luhaanisk foxxoqnerra ofiin jedhan waliin waliigaltee, ''hiriyyummaa, wal-deeggarsaa fi gamtaa'' itti raggaasiifte ture. Yeroo ammaa garuu mallattoon kuni waraannii Raashiyaa humnootasaa mala ittiin adda baafatu dha. Torbee darbe namoonni miidiyaa mootummaa Raashiyaa daawwatan ''Z''n mallattoo meeshaalee waraanaa Raashiyaa irratti baay'inaan mul'atu dha jedhaniiru. Miseensi humna addaa Raashiyaa duraanii Seergeey Kuuviikiin baruullee Raashiyaa 'Life' jedhamutti akka himanitti mallattoowwan garagaraa garee waraanaa addaa addaa bakka bu'uuf fayyadu. Mallattoowwan kanneen akka, ''Z'' iskuweerii keessa jirtu, ''Z'' geengoo keessaa, ''Z'' mallattoo urjii waliin jiru ykn ''Z'' qofaa isaa.'' Kunneen loltoonni miseensota kaan waliin wal-arguu akka hin rakkanneefi iddoo argamuu qabanitti akka argaman gargaareera jedhan. Xiyyaaronni waraanaa Raashiyaa saffisaan waan balali'aniif mallattoo irra jiran arguuf rakkisaa dha jedhan miseensi gameessi, Humna Qilleensaa Ameerikaa Taayisan Weeziil haasaa marsariitii Purpose Website jedhamu waliin taasisaniin. Mallattoon ''Z'' kunis meeshaaleen waraanaa Raashiyaa garee ofiirratti akka hin dhukaasneef gargaara jedhan. Aglaayaan UCL, irraa dubbiin ''Z'' kuni dhimma miidiyaa hawaasummaa irratti babal'ate qofa mitii, ''mootummaan Raashiyaa dhimma kana uummatatti dhiibaa ture,'' jedhan. Namni siyaasaa Raashiyaa, Maariyaa Butiinaa jedhamtu viidiyoo akkatti qubee ''Z'' uffata irratti maxxansanii hojjechuun danda'amu agarsiisu qooddee turte. ''Akkasiin waa'ee isaa badaa haasa'uun otoo sin barbaachisiin dhaqxee agarsiista,'' jedhan Aglaayaan. Haa tahu malee, jedhan mallattoon kuni akka abbaa irrummaa babal'isuutti ilaalamuu hin qabu. ''Miidiyaa hawaasaa irratti mallattoo Naazii Jarmanii, Siwaastikaa waliinis wal-fakkeessaa jiru. Kunis yaada warreen mootummaa mormaniin ka'aa jiru dha,'' jedhan. Miidiyaa hawaasaa instaagiraamii Waajira Ittisaa Raashiyaa irratti qubee ''Z'' waliin qubeen ''V'' illee mul'ateera. Barreeffamni waliin tures ''Za PatsanoV'' hiiktisaas ''dargaggootaaf'' kan jedhu dha. Kan biraa immoo ''Sila V pravde'' Ingiliffaan  ''jabinni dhugaa keessaa…'' hiika jedhu kenna. Yaadni biraan tokko qubeewwan laatinii lamaan jecha ''vostok' jedhuufi hiiktisaa baha kan jedhu yoo tahu, ''zapad' hiiktisaas ''lixa'' kan jedhu dha. Haa tahu malee, miidiyaa hawaasummaarra, waraanni Yukreen ''Z''n ''Humna Bahaa'' Raashiyaa agarsiisa ''V''n immoo humna galaanarraa Raashiyaa dha, jedhee amanaa jechuun haasa'aamaa jira.	https://www.bbc.com/afaanoromoo/oduu-60657769
politics	Siyaasaa Itoophiyaa bara 2013: Waraana Tigraay, Hidha Abbayyaa, filannoo, hariiroo alaa ....	"Barri 2013 xumuramaa jiru taateewwan gurguddoo garaa garaa biyya keessa qofaa osoo hin taane sadarkaa idil - addunyaatti Itoophiyaa ijoo dubbii taasise itti mudateera. Barri kun erga waraana Itiyoo - Ertiraa waggoota 20'n dura xumuramee booda walwaraansiifi  waldura dhaabbannaan biyyattii keessatti yerootti haalaan itti hammaatedha. Sodaan beelaa, ajjeechaa garagaraa, muddam daangaa Itiyoo Sudaan, dhimma Hidha Haaromsa Abbayyaa, filannoon biyyaalessaafi kaan taatewwan gurguddoo kaan bara 2013 keessa raawwataniiru. Kunneeniifi kaan michoonni Itoophiyaa ilaalcha bulchiinsa MM Abiy Ahimad irratti qaban akka sakatta'an, mootummaan Itoophiyaas fuula isaa gara deeggarsa biraa argatutti akka jijjiiru taasisaniiru. Waggaan darbe kun dheeraafi wantoonni hedduu itti raawwataman ta'us gabaabsinee ilaalla. Haala amma jiruun waraanni Tigraay irra ce'ee naannolee sadii Kaaba biyyattii jiran waliin gaheera. Lolli ALI Onkololeessa 24, 2013 (Sadaasa 04, 2021) Tigraayitti kan jalqabe yeroo ammaa Affaariifi Amaaraatti ce'eera. Lolli kun haleellaa humnoonni Tigraay Izziiwwan waraanaa Naannoo Tigraay jiran erga rukutanii booda eegalus isa dura mootummaa federaalaafi dhaaba naannicha bulchaa ture gidduu muddamni yeroo dheeraaf ture. Ministirri Muummee Abiy Ahimad halkan keessa ibsa kennaniin buufanni waraana Itoophiyaa Kaaba biyyattii jiru humnoota TPLFf amanamoo ta'aniin rukutamuu dubbatan. Sana hordofees loltoonni Itoophiyaa lola itti baname akka ofirraa qolatan ajaja dabarsuu himan. MM Abiy Ahimad Noobelii Nagaa fudhatanii osoo waggaa hin guutin lola seenan jedhamuun guddaa qeeqaman. Mootummaan Itoophiyaa lola kana 'osoo hin fedhiin dirqamanii akka seenan' ibsan. Hogganoonni Adda Bilisa Baasaa Ummata Tigraay (ABBUT/TPLF) immoo Izziin Kaaba Itoophiyaa haleeluun tarsiimoo 'dursanii ofirraa ittisuu' akka ta'e himan. Izziin waraana Itoophiyaa Maqalee jiru yeroo dheeraaf daangaa Ertiraafi gama Sudaaniin jiru eegaa ture akkasumas lakkoofsa humna waraanaanis ta'e meeshaa waraanaan isa guddichadha. Dhaabbileen idil-addunyaa lolichi nagaan akka xumuramu yaalii taasisaniin Itoophiyaan dhimma keessooti jechuun oppireeshinii waraanaa ''olaantummaa seeraa kabachiisuu,'' ta'u labsite. Ta'us, biyyoonni gurguddoofi dhaabbileen lolli Itophiyaa keessaa biyyoota Gaanfa Afrikaaf yaaddessaa ta'u irra deddeebbiin himuufi yaadda'u isaanii ibsuu itti fufan. Lola torban sadii booda humnoonni federaalaa Maqalee to'achuun injifannoo labsan. Haa ta'u malee, lolli achitti hin dhaabbanne. TPLF gaaratti seenuun riphee loltummaa eegalte. Ummanni kuma 60 ol Naannoo Tigraayirraa ka'un gara Sudaanitti ce'un baqataniiru. Kaan hedduun immoo bakkeewwan Lixa Tigraayirraa Shireefi Magaalota Tigraayitti baqatan. Qondaaltonni olaanoo TPLF lola kana irratti qabamaniis ta'e ajjeefaman ni jiru. Lola kana keessa bakkeewwan garagaraatti ajjeechaawwan jumlaa, haleellaan saba irratti xiyyeeffate, gudeeddii, baqattoonni Ertiraa kaampii keessa turan miidhamuufi qabeenyi guddaa barbadaa'eera. Booda kana Ministeerri Barnootaa akka ibsetti taanaan waraana Kaaba Itoophiyaan manneen barnootaa 7000 ol hamma tokkoofi guutummaa guututti barbada'aniiru. Badii kana keessa qaamoleen lola keessa hirmaatan hunduu akka shakkamaniifi qoratamaa akka jiran Dhaabbanni Biyyoota Gamtoomanii (UN) ibseera. Ji'oota torbaa oliif waraanni Itoophiyaa Maqalee fi magaalota gurguddoo to'achuun bulchiinsi yeroo Tigraay hundaa'e. Mootummaan Tigraay deebisanii ijaaruuf deeggarsa naannolee gaafachuun  hojjetaa ture. Ta'us, qondaaltonni bulchiinsa yeroo kan mootummaan hidhattoota TPLF itti yakkeen ajjeefamu itti fufan. Ulaan deeggarsaa danqamuun akkasumas hojjettonni deeggarsa namoomaa 10 ol ajjeefamuun ijoo dubbii dhaabbilee deeggarsa namoomaa kennanii ture. Badiiwwan garaa garaa mudateef kaan isa kaan himata ture. Waraanni Ertiraa waraanicha keessa qooda fudhachuu mootummaan dhoksaa turuus boodarra jiraachuufi akka bahan ifatti dubbate. Baatii Waxabajjii keessa osoo hin eegamiin yeron qotisaa gahuufi kaan eeruun humni mootummaa federaalaa dhukaasa gam-tokkee dhaabuu labsuun Naannoo Tigraay keessa bahuu ibse. Yeroo kanattimmoo humnoonni TPLF baatii dheeraa booda magaalaa guddoo naannichaa Maqalee to'achuu danda'aniiru. Ta'us, haal-duree malee lola hin dhaabnu jechuun ibsan. Mootummaan federaalaa TPLF sadarkaa ''yaaddoo'' tahurra hin jiru jechuun erga Tigraayi bahee booda ibsuus finciltoonni Tigraay garuu Maqalee to'atanii Amaaraafi Affaar adeemuun lola banan. Kanaanis naannolee lamaati qofa ummanni 500,000 ol qe'eerraa buqqa'uu mootummaan ibseera. Gaalikoomaa dabalatee ajjeechaan humnoonni TPLF itti himatamanis gabaafamaniiru. Yeroo kanatti ture naannoleen Itoophiyaa garaa garaa humnoota addaa isaanii gara daangaa Affaariifi Amaaraa erguun Raayyaa Ittisa Biyyaa tumsuuf sochii kan eegalan. Sadarkaa guutuu biyyaattimmoo dargaggoonni hedduu raayyaa akka seenan taasifame. Kana gidduutti tajaajilli telekominikeeshinii, baankii, akkasumas ibsaa mootummaa federaalaan kennamuufi Naannoo Tigraayitti yeroo kaan dhufaa yeroo kaan badaa ture erga TPLF Maqalee to'atee booda hunduu cufamee jira. Keessumaa ummanni 400,000 balaa beelaaf saaxilamuufi Tigraayfi Afaar dabalatee immoo ummanni miiliyoona 7 ta'u deeggarsi namoomaa akka isa barbaachisu UN gaafataa jira. WaraLolli haleellaa ABBUT/TPLF'n eegalee ergasii riphee loltummaa seeneefi naannoleen kallattiin irratti hirmaatan taasifame booda bifa biraa qabateera. Mootummaan federaalaa labsii dhukaasa dhaabuu labse sababa TPLF'n furmaata akka hin fidne ibsuun lammiin lola keessa hirmaatu danda'u hundi akka lolu waamicha dhihesse. Lolli kuni ammallee akkuma itti fufetti jira. Torbanuma darbe waraanni Itoophiyaa fi finciltoonni Tigraay lola keessa walirra aanuu himaniiru. Garuu, qaama walabarraa mirkaneessuun ni rakkisa. Dhaabbanni Biyyoota Gamtoomaniifi biyyoonni kaan rakkinni Itoophiyaa keessaa waraanaan akka furmaata hin arganne eeruun jaarsummaa akka xumuramu gaafatuu itti fufaniiru. Haa ta'u malee, gama lamaaniinuu fedhiin mariidhaan fixuu wanta jiru hin fakkaatu. Ta'us, sochiin mariidhaan furuun taasifamu akkuma itti fufeetti jira. Itoophiyaafi Sudaan lola seenu ta'a jedhamee yeroo dheeraaf kan sodaatamaa tures baruma kana ture. Gama Kaaba Bahaan Itoophiyaafi Sudaan wal daangessu. Lafti qotisaa laggeen gidduu argamuufi qotisaaf mijataa ta'e, al - Fashagaa jedhamu, biyyoota lamaan yeroo dheeraaf waldhabsiisaa ture ammas furmaata hin arganne. Waraanni Itoophiyaa bakkicha ture yeroo lolli Tigraayitti eegale socho'uu hordofee ture waraanni Sudaan bakkicha kan to'ate. Itoophiyaan kana irra deddeebbiin eeruun mormii dhageessisaa jirti. Sudaan immoo bakkichi daangaa idil-addunyaa Sudaan keessa akka argamu eeruun lafti kan ishii akka ta'e eerte. Rakkoon muddama lafaa kuni garuu yeroo dheeraaf kan tureefi furmaata hin argannedha. Haleellaa yeroo garaagaraatti raawwateen qonnaan bultoonni Itoophiyaa al-Fashagaatti qotaa turan qabeenya isaanii dhiisanii deebi'uf akka murteessan himaniiru. Waraanni Sudaan immoo hidhattoonni gama Itoophiyaa irraa raawwataniin lammiileen nagaa ajjeefamuu ibsaa ture. Waraanni Sudaan bakkicha erga to'atee booda bu'uraalee misoomaa irratti ijaaraa akka jiru ibseera. Boodarra Sudaan muddama kana eeruun Itoophiyaan humna nagaa kabachiisaa Abiyee keessaa akka baatu gaafatte. Gaaffiin kunis booda kana UN biraa fudhatama argatuun ibsameera. Itoophiyaan rakkoon ijoo bulchiinsa sivilii osoo hin taane waraana Sudaan kan fedhii biyya sadaffaa galmaa'an gahaa jira jechuun himatuus waraanni biyyattii garuu kana hin fudhatu. Biyyoonni lamaan daangaan ala hidha Abbayyaa Itoophiyaan ijaaraa jirtu irrattis waliigaltee hin qabani. Keessumaa Sudaan hariiroo Masrii waliin cimsachuun Itoophiyaa mufachiiseera. Biyyoonni lamaan, Masriifi Sudaan, erga bara 1970 keessaa yeroo jalqabaaf shaakala waraanaa waliinii kan gaggeessuu eegalanis baruma kana ture. Itoophiyaan hidha guddicha laga dheeraa addunyaa Abbayyaarratti ijaaramaa jiru marsaa lammataaf 'milkaa'inaan' xumuruu kan beeksiste baruma kana keessa ture. Haa ta'u malee, Masriifi Sudaan osoo waliigalteen hin raawwatiin Itoophiyaan hidha kana guutuu hin qabdu jedhanii waywaataa turan. Dhimmicha mana maree nageenyaa Dhaabbata Biyyoota Gamtoomanii irra deddeebbiin deemes ilaalamee ture. UN biyyoonni sadan gaaddisa Gamtaa Afrikaa jalatti rakkoo isaanii akka furan kallattii kennuus mariin kuni furmaata fidaa hin jiru. Waliigalteerra gahuu dhabuuf immoo biyyoonni sadan wal himatu. Waggaa duras Itoophiyaan muddama keessa hidha Abbayyaa marsaa jalqabaaf guutuu ishee beeksifteetti. Qondaaltonni Itoophiyaa ejjennoo hidha Abbayyaarratti qabaniif dhaabbilee idil - addunyaafi biyyoota garaagaraa irraa dhiibbaa adda addaaf saaxilamuu himu. Isa lammiileen 40,000 ol Sa'udii Arabiyaa irraa akka deebifaman taasifame kanaan akka walqabatu Ministirri Muummee Abiy Ahimad kana dura dubbatanii turani. Ajjeechaa Jumlaa Maayikaadiraa, Aksumiifi kaan Kaaba biyyattiitti mudateen alatti bakkeewwan Itoophiyaa garaagaraatti ajjeechaan hedduu bara kana mul'ateera. Jalqabuma waggaatti ture ajjeechaan gama lixa biyyattii Benishaangul Gumuzitti kan hammaate. Ajjeechaa duraa Godina Matakkal Aanaa Bulanitti raawwateen lammiileen 200 ol ajjeefamuun mirkanaa'eera. Ajjeechaan kuni MM Abiy naannicha daawwatanii bulee isaa raawwate. Ajjeechaa bulaniin maatii tokko keessaa namoonni 10 fi isaa ol lafni bari'uuf jedhu haala sukaneessaan ajjeefamuu jiraattonni BBC'tti himaniiru. Ajjeechaa kanaafi isa booda Godina Kamashiifi bakkeewwan naanncihaa garaagaraatti raawwateef hidhattoonni Gumuuz himataniiru. Saboonni Oromoo, Amaaraa, Hawwiifi Shinaashaa naannicha jiran ajjeechaaf saaxilamaniiru. Inumaa hidhattoonni kunneen Godina Kaamashiitti magaalaa Diizaa guyyoota lamaaf to'atanii turan. Benishaanguliin ala Oromiyaa Godina Wallagga Lixaa Aanaa Gullisoo, Baabboo Gambeel, akkasumas aanaalee Horro Guduruu Abee Dongoroo, Amuruufi Abbaay Coommanitti ajjeechaan raawwateera. Bakkeewwan kanneenitti walumaagala lammiileen dhibbaan lakkaa'aman ajjeefamaniiru. Dhihoo immoo Godina Wallagga Bahaa Aanaa Kiiramuutti walitti bu'iinsa uumameen lammiilee nagaa 200 ol ajjeefamuu Komishiniin Mirga Namoomaa Itoophiyaa ibseera. Ajjeechaa kanneen hedduuf hidhattoonni Waraana Bilisummaa Oromoo (WBO) kan mootummaan ABO-Shanee jedheefi galmee shororkeessummaatti galmeesse himatamaniiru. Jiraattonniifi qondaaltonni isaan himatanillee hidhattoonni garuu ni waakkatu. WBOn ammoo himannaa kana haaluun, ""ummata nagaan ajjeesa osoo hin taane, milishoota hidhatanii ummata nagaatti dhufanan irraa ittisa,"" jedheera. Naannoo Amaaraatti immoo walakkeessa waggaa kana bakkeewwan Godina Addaa Saba Oromoofi Shawaa Kaabaa daangessanitti walitti bu'iinsa dhalateen dhibbaan kan lakkaa'aman lubbuu dhabaniiru. Kumaatamaan kan lakkaa'aman immoo qe'eerraa buqqa'uun bakkeewwan kaanitti baqatan. Boodarra Raayyaan Ittisa Biyyaa bakkichatti sosso'ee tasgabbeessuu danda'eera. Walitti bu'iinsa bakkeewwan Naannoo Affaariifi Somaalee daangessanitti dhalateenis lammiileen dhibbaan lakkaa'aman hidhattoota dabalatee lubbuu isaanii dhabaniiru. Walitti bu'iinsi kuni daandii guddicha Itoophiyaafi Jibuutii qunnamsiisu yeroo muraasaaf akka adda citu dirqisiise ture. Ajjeechaawwan kanneeniifi kaaniin lammiileen qe'eerraa buqqa'aniifi gargaarsa fedhan danuudha. Itoophiyaan waraana keessa osoo jirtuu filannoo biyyaalessaa jahaffaa kana dura sababa koronaavaayirasiin as darbee ture adeemsisteetti. Filannoo erga MM Abiy aangotti dhufanii yeroo jalqabaaf taasifame irratti keessumaa Naannoo Oromiyaa irraa paartileen morkattoota cimoo ta'u umalan, ABO fi KFO, filannoo keessaa of baasaniiru. Paartileen kunneen waajjiraaleen isaanii cufamuufi miseensonni isaanii hidhaman hiikaman malee filannoo keessa hirmaachuu akka raakkatan ibsuun of keessaa baasuu himan. Oromiyaatti morkiin cimaa dhibuus magaalaa Finfinneefi Naannoo Amaaraatti morkiin cimaa taasifameen keessumaa Naannoo Amaaraatti paartileen mormituu paarlaamaa seenuu danda'an'iru. Rakkoon nageenyaa filannoo kana danqa jedhamee sodaatamuus bakkeewwan qubaan lakkaa'amanirraa kan hafe nagaan xumurame. Filannoon kuni rakkoo nageenyaan bakkeewwan itti hin adeemsifamnees ni qaba ture. Akka fakkenyaatti Tigraay dabalatee, Naannoon Somaalee akkasumas bakkeen rakkoon jiru hin taasifamne. Filannoo kana Paartiin Badhaadhinaa olaantummaan injifateera. Qeeqxonni, Ameerikaa dabalatee adeemsaafi bu'aa filannoo kana fudhatama dhabsiisaniiru. Paartiin biyya bulchummoo 'filanno dimookiraatawaa jalqabaa' jechuun leellisan. Bu'aa filannoo kana bu'uura godhachuun mootummaan haaraa Fulbaana dhufu akka hundaa'u Af yaa'iin Mana maree Ummataa Itoophiyaa ibsaniiru. Mootummaa haaraa keessatti miseensonni paartilee mormituu akka seensifaman kana dura ibsamuun ni yaadatama. Barri 2013 yerootti hariiroon alaa Itoophiyaa itti qorameefi biyyattiin ibsa ofirraa deebisuu itti baasaa fi himatawwan itti dhihaataa turan itti deebisaa turtedha. Yeroo kamuu caalaa dhimmi waraana Kaaba Itoophiyaa, muddamni daangaa Itiyoo - Sudaan akkasumas dhimmi hidha Abbayyaa dhimmoota ijoo dippilomasii Itoophiyaa qoran turani. Keessumaa Itoophiyaan waraana Tigraay keessaa dhaabuun mariitti yoo deebite malee jechuun jalqaba Gamtaan Awurooppaa boodarra immoo Ameerikaan tumsa biyyattiif taasisan kutaniiru. Qondaaltonni Gamtaa Awurooppaafi Ameerikaa, addatti dhimma Gaanfa Afrikaa hordofuuf muudaman irra deddeebbiin Itoophiyaatti imalaa marii taasisaas turaniiru. Boodarra Ameerikaan qondaaltota waraanaa Itoophiyaa Ertiraa akkasumas kan TPLF gara Ameerikaa akka hin imalle qoqqobuu beeksifte. Deggarsa nageenyaafi dinagdee Itoophiyaaf taasistuus kutuu himte. Xiinxaltoonni murteen kuni biyyoota lamaaniifi Gaanfa Afrikaa miidha jechuun ibsu. Qondaaltonni Itoophiyaa murteen Ameerikaa dhimma waraana Kaaba Itoophiyaan osoo hin taane ejjennoo biyyattiin hidha Abbayyaarratti qabatten akka ta'e ibsuun mormu. Hiriirri biyyoota Lixaa balfuufi dhimma keessoo biyyaa keessaa akka bahan gaafatus irra deddeebbiin magaalaa Finfinneefi magaalota biyyattii garaagaraatti taasifamaa ture. Dhihoo immoo Ameerikaan waraana Tigraay keessa badii raawwatewn himachuun Ajajaa waraana Ertiraa Janaraal Filippos W/Yohaannis qoqqobdeetti. Ertiraan kana mormiteetti. Waggaa dhuma kana Manni Maree Nageenyaa UN dhimma Tigraay irratti si'a saddeet mari'ateera. Dhimma hidha Abbayyaa irratti gaaffii Masriin mariin irra-deddeebiin taasifameera. Marii kanneen irratti Chaayinaafi Raashiyaan Itoophiyaa waliin goranii mul'ataniiru. Masriinis dhimma hidha Abbayyaan walqabatee biyyoota Bahaafi Gaanfa Afrikaa garaagaraa waliin waliigaltee waraanaafi kaan mallatteessaa baate. Qondaaltonni Itoophiyaa US fi Gamtaan Awurooppaa TPLF waliin gorani jechuun himatan boodarra michuu haaraa barbaacha Raashiyaafi Turkii akkasumas Chaayinaa waliin hariiroo cimsataa jiru. Itoophiyaan Raashiyaafi Turkii waliin waliigaltee waraanaa mallatteessiteetti. Keessumaa hariiroon Masrii waliin ture yeroo dheeraaf kan diinagdee ture. Itoophiyaan hariiroo alaa ishee irra deebiin ilaaluufi rakkoo maallaqaa eeruun embaasiiwwan 30 ta'an cufuuf akka jirtu kan beeksiftellee baruma kana keessa ture. Paarlaamaan Itoophiyaa Adda Bilisa Baasaa Ummata Tigraay (ABBUT/TPLF) fi Waraana Bilisummaa Oromoo (WBO) galmee shororkeessummaatti galches baranuma ture. Murteen kuni akka jijjiirama imaammataa 'policy shift' bulchiinsa Ministira Muummee Abiy Ahimad agarsiisuu danda'a. Bulchaan Itoophiyaa waggaa sadii dura yeroo aangotti dhufan ture dhaabbileen kana dura ABBUT/ADWUI'n galmee shororkeessummaa jala turan akka bahan kan taasisan. Miseensonni paarlaamaa irra deddeebbiin gareen lamaan akka galmee shororkeessumamatti seenan gaafataa turuun ni yaadatama. Keessumaa erga bulchiinsi ammaa aangootti bahee ajjeechaafi hookkarri siyaasaaa 200 ol qaqqabe keessatti ABBUT faayinaansiifi yaadaan deeggaraa ture jechuun mootummaan himata. Garichi immoo kana hin fudhatu. Sochii hidhattoonni Oromiyaa keessa taasisaniis yeroo dheeraaf mootummaan 'ergama TPLF raawwachiisaa jiru' jechuun himataa ture. Ta'us, isaan ni mormu. Haa ta'u malee, booda kana gareen lamaan 'bulchiinsa MM Abiy meeshaan aangoorraa bulchuuf waliigaluu' isaanii beeksisan. Mootummaan 'kuni ajaa'iba miti duruu hojjetaa akka turan ni beekna' jechuun ibse. Mootummaan Caamsaa keessa garee WBO kan ABO-Shanee jedheen waamu galmee shororkeessitootatti yeroo galmeessu garichi baatiiwwan sagala bara 2013 keessa qofa poolisoota 112 fi milishoota 57 ajjeesuu hime. Akkasumas qondaaltonni mootummaa 18 ajjeefamuu ibseera. Ergasii asiis yeroo adda addaatti ajjeechaan raawwatamaa turan. Hidhattoonni Waraana Bilisummaa Oromoo waggaa lama ture Adda Bilisummaa Oromoo (ABO) irraa adda cituu isaanii kan beeksisan. Hidhattoonni kunneen waggoota sadan darban bakkeewwan Lixaafi Kibba Oromiyaa bulchiinsa MM Abiyyiif akka hinbulle rakkisaa taasisaa turaniiru. Kana gidduutti lammiileen rakkoolee hedduuf saaxilamaniiru. Yeroo ammaas godinaalee wallagga afranitti tajaajilli intarneetii adda citee jira."	https://www.bbc.com/afaanoromoo/oduu-58506261
politics	Waraana Kaaba Itoophiyaa : Murteen mana maree mirgoota namoomaa UN Itoophiyaa yaaddessuu qabaa?	Itoophiyaan dursitee watwaattuus Manni Maree Mirga Namoomaa Dhaabbata Biyyoota Gamtoomanii (UN) torban lama dura gareen idil-addunyaa dhimma Itoophiyaa akka qoratu murtesseera. Murteen kun dhaabbilee mirga namoomaa idil addunyaa kanneen akka Aminastii Intarnaashinaaliifi Humaan Raayitis Waach gammachiisuus Itoophiyaa garuu hin gammachiifne. Finciltoonni Tigraay Komishiniin Mirga Namoomaa Itoophiyaa walabummaa hin qabu jechuun himataa turanis murtee kanaan gammachuu ibsan. Itoophiyaan waan diddeef qorannoon kuni ni hafaa? Dhiibbaa akkamii Itoophiyaarratti qaba? kaayyoon dhoksaa Itoophiyaa himattewoo maali? UN mataan isaa maaliif lammata qoratuu yaade? Waraanni kaaba Itoophiyaatti waggaa caalaa ture badii guddaa ummata akkasumas biyyattiirratti dhaqqabsiiseera. Himannaa gama garagaraa ture kanas Komishiniin Mirga Namoomaa Itoophiyaafi Komishiniin Mirga Namoomaa UN waliin ta'un qorannoo waloo gaggeessaniiru. Gabaasni dhaabbileen idil - addunyaa eegaa akka turan ibsan kun fuula 156 kan qabu yoo ta'u sarbama mirga namoomaa Sadaasa 03, 2020 - Waxabajjii 28, 2021 jiru raawwate qorate. Bu'aan qorannoo kanaa Sadaasa keessa gadhiifame Itoophiyaa keessa yeroo waraanaa yakki waraanaa raawwatuu hin oolle jedheera. Itoophiyaan durumaa qorannoon kuni gara caalu kan Tigraay keessa raawwate qorate, badii eegasii finciltoonni Tigraay Amaaraafi Afaaritti raawwate hammatuu qaba ture jechuun gaafattee turte. Komishiniin mirga namoomaa UN garuu yeroos hin fudhanne. Yeroos komishiniin Itoophiyaa badii naannolee lamaanitti raawwatame jedhame ofumaa akka qoratu ibse. Ta'us, bu'aa qorannoo boda mootummaan Itoophiyaa qorannichi 'hanqina qaba' jechuun ibse. Kunis ta'u, qorannicha akka fudhatu ibse. Finciltoonn TPLF durumaa gabaasichi walaba miti jechuun mormaa turan garuu bur'aa qorannoo fudhachuu didan. Qaamoleen lamaan qorannoo waloo taasisan mataan isaanii qorannoon dabalataa akka barbaachisu akeekaniiru. Sababni isaa bakkeewwan hin qoratamne waan jiruufi lollis itti fufuu isaan walqabateeti. Gaanfa Afrikaatti qorattuun dhaabbata Humaan Raayitis Waach (HRW) Laatishiyaa Baader qorannoon jalqaba taasifame hunda galeessa miti jechuun BBC'tti himan. Gaafa qorannoon waloo ifa ta'e Komishinarri Mirga Namoomaa UN Misheel Baachelee adeemsi itti gaafatamummaa ifaafi amanamaa ta'e yoo Itoophiyaatti dhibe qorannoon idil-addunyaa walabaa ta'e akka barbaachisu himanii turan. Komishiniin Mirga Namoomaa Itoophiyaa waggoota lamaan darban of ijaaraa dhaaba walabaa sarbama mirgaa qoratuufi gorsa kennu ta'un cimee mul'ataa jira. Ta'us, himannaan gama garagaraa irratti dhihaatuu hin dhiifne. Manni maree mirgoota namoomaa UN dhimma Itoophiyaarratti addatti marii gaafa waame qaamolee yaaddoo ibsan keessaa tokko komishinii kana. Qaami idil-addunyaa yoo hundaa'e qaamoleen waraana keessa jiran bu'aa qoranno kaan fudhatanii, kan isa kaanimmoo didu jechuun yaaddoo ibse. Mootummaan qorannoo haaraa taasifamu dideera. Finciltoonni Tigraay immoo qorannoo duraa didan. Yeroo fedhiin adda addaa jiru kanattimmoo itti gaafatama hojiirra oolchuun ni rakkisa. Itoophiyaan durumaa adeemsa marii manni maree mirga namoomaa UN waameen mormii ibsaa turte. Waamicha kana Gamtaa Awuroppaatu waame. Walgahiin kuni waamamuu guyyoota muraasa dura qondaalli olaanaa dhimma alaa gamtichaa Jospeef Boreel sarbama mirgaa Itoophiyaa keessa jiru dhaabsisuuf tarkaanfiin fudhatamuu dhabuu himan. Kunis, sababa miseensota mana maree alaa Gamtaa Awurooppaa keessa tokkummaan hin jirreefi jedhani. Qondaalli kuni biyyoonni gamtichaa Itoophiyaa akka qoqqoban waamicha taasisaa turan. Walgahiin addaa waamame kana irratti garee idil addunyaa hundeessuuf falmii cimaatu taasifame. Miseensota mana marichaa gidduus qoodinsi mul'ateera. Xumurarra biyyooti miseensa mana marichaa 21 yaada murtii garee idil - addunyaa hundeessuuf dhiyaate yoo deeggaran, 15 mormanii 11 ammoo sagalee hin kennine. Sababa kanaanis, gareen idil - addunyaa UN akka hundaa'u murteen darbe. Gareen kun himannaawwan sarbama mirgaa yeroo lolaa qaama kamiinuu raawwatan ni qorata. Itoophiyaan dursitee walgahiin waamamuu isaafi murtee darbu akka hin fudhanne ibsite biyyoota ishee bira dhaabbatan deeggaruun adeemsa UN balaaleeffatte. Faallaan finciltoonni Tigraay murtee kana fudhatani. Ajajaa finciltoota Tigraay ta'un kan eeraman L/Janaraal Tsaadiqaan G/Tinsaa'e ''murtee kana fudhanneerra'' jechuun BBC'tti himan. Itoophiyaan qorannoo waloo UN fi komishinii Itoophiyaa hordofee itti gaafatamummaa hojiirra oolchuufi gorsa qorannichaan akeekaman hojiirra oolchuuf koree ministeerotaa hundeessiteetti. Itoophiyaan murteen UN 'birmadummaa biyyaa dhiiba,' jechuun akka hin fudhanneefi murtichi faallaa yaadota furmaataa qorannoo waloon ka'ameeti jechuun ibsite. Dubbii Himtuun Waajjira Ministira Muummee Billanee Siyyuum murteen UN ''meeshaa siyaasaa tattaaffii kana dura taasifame beekkamtii dhowwachuuf,'' taasifamedha jechuun ibsan. Dabalaniis, ''bu'aa qorannoo, qorannoo waloorraa eegan waan dhabaniif'' jechuun qaamoleen qorannoo duraan gammachuu dhaban qorannoon lammataa akka taasifamu barbaadan jedhan. Dhaabbileen lixaa mootummaan duguggaa sanyii akkasumas beela akka meeshaa waraanaatti raawwate jedhanii himatanis qorannoon waloo kana hin mirkaneessine ture. Sababa kanaaf, Itoophiyaan biyyoonni Lixaa maqaa mirga namoomaan ajandaa siyaasaa ittiin tarkaanfachiisaa jiru jechuun himatte. Ejjennoo Itoophiyaa irratti yaada isaanii kan gaafanne ogeessi seeraa Adam Kaase (PhD) Itoophiyaan biyyoonni kuni dhimmi isaanii mirga namoomaa osoo hin taane kan biraa ta'u amanti jedhu. Lolli Kaaba Itoophiyaatti ka'u hordofee yeroo keessa hariiroon Itoophiyaafi biyyoota Lixaa babbadaa dhufeera. Kana dura Gamtaan Awurooppaa Itoophiyaarratti qoqqobbii kaa'uuf qorannoo waloo UN fi komishinii Itoophiyaa akka eegan ibsee ture. Garuu qorannoo booda qoqqobbii kaa'e hinqabu. Sababa lola adeemaa jiruun Itoophiyaa waliin kan waldhabde US, biyyoota qorannoo waloo eegaa akka jiran himan keessaati. Haa ta'u malee, qorannoon waloo osoo ifa hin bahin guyyoota muraasa dura Itoophiyaa daldala qaraxarraa bilisaa, AGOA, keessaa baasuu beeksiste. Biyyoonni Lixaa qorannoo waloo taasifame akka deeggaran yeroos ibsa waloo baasaniin himuun isaanii ni yaadatama. ''Dhiibbaan ijoo Itoophiyaarratti fidu dhiibbaa siyaasaadha,'' jedhu ogeessi seeraa Adam Kaase (PhD). ''Keessumaa immoo biyyoonni Lixaa Itoophiyaan komishinii hundaa'e hin tumsu jettee yoo itti fufte, sana sababa gochuun tarkaanfii fudhanna jechuu danda'u. ''Lammatammoo Itoophiyaan akka biyyaatti sirnaafi adeemsa idil-addunyaa hin fudhu jechuun ishee amantee Itoophiyaarratti qaban, akkasumas fudhatamummaa Itoophiyaa miidhuu danda'a.'' Sababa kanaaf, ''dhimmichi akka salphaatti ilaalamuu hin qabu '' jedhu. Mootummaan Itoophiyaa murtichi sarbamni mirga namoomaa akka hin qoratamneef diduu osoo hin taane adeemsi UN amansiisaa miti, hin barbaachisullee jedhee akka yaadu hime. Kana dura bara TPLF siyaasa Itoophiyaa keessa olaantummaa qabu qorattoonni UN Itoophiyaa seenanii akka hin beenne eeruun Dubbii Himaan mootummaa adeemsa UN komataniiru. ''Mootummaan Itoophiyaa dirqama hin qabu. Kunneen gara Itoophiyaa seenuu kan danda'an mootummaan Itoophiyaa yoo eeyyame qofaadha,'' jedhu Dr Adam. Akka ogeessa kanaatti sadarkaa idil-addunyaatti biyyi ''tokko fedhii ishee malee dirquu kan danda'u mana maree nageenyaa UN qofaadha.'' Haa ta'u malee, kana jechuun qorannoon hin taasifamu jechuu miti. ''Walumaagala Itoophiyaan garee kana simachuuf dirqama hin qabdu. Kana gochuu waan diddeef garuu qorannoon ni dhaabata jechuu miti.'' ''Maloota garaagaraa fayyadamuun ragaa gahaa yoo qabaatan sanarratti hundaa'un gabaasa qindeessuu danda'a,'' jechuun ibsu ogeessi seeraa kuni. Akka fakkeenyaatti kana dura qorannoon Sooriyaa akkasumas Ertiraarratti taasifame osoo biyyoota kana keessa hin seeniini. Qorannoo kana raawwachuufis maloota adda addaa fayyadamuu danda'u. Murteen UN jijjiiramuu danda'aa jennee kan gaafanne ogeessi seeraa kuni arma dura murteen murtaa'e hafuu isaa akka hin beekne himu. Haa ta'u malee, karaatti fooyya'uu danda'u akeeku. ''Akka mootummaatti adeemsa qorannoo sarbama mirga namoomaa amanamaa ta'e hanga hordofettiifi qaamolee idil-addunyaa amansiisuu yoo danda'e sababni itti hin taaneef hin jiru. '' jedhan. Ogeessi kuni jaarmayaan qoratuuf murtaa'e si'achi akka hundaa'u himuun ogeeyyii keessa hammatamuu qaban irratti mootummaan Itoophiyaan yaada kennuu danda'a jedhu.	https://www.bbc.com/afaanoromoo/oduu-59840675
politics	Waggaa 43 booda paartiin mormituu filannoo pireezidantummaa Sisheelsi injifate	Siisheelsi keessatti erga 1977 yeroo jalqabaaf paartiin mormituu filannoo pirezdaantummaa injifachuun aangoo fudhateera. Luba Angelikaan kan ta’an Wavel Rankalawab sagalee %54.9 argachuun pireezidaantii biyyatti sagalee %43.5 argatan injifatachuu bu’aan filannoo ba’e agarsiiseera. Deeggartoonni Ramkalawan injifannoo kana magaalaa gudditti Viiktooriyaa keessatti kabajaa turani. Ramkalawan kana dura si’a ja’a filannoo pireezdaantummaaf dorgomee hin milkaa’iin hafee ture. Oddolii Garba Indiyaan irra jiruu fi kolonii Biritish jala ture kun bara 1976 ture kan walabummaa isaa argate. Paartiin Fawuree Yunited Paartii jedhamu wagga booda fonqolchaan kan qabate yoo ta’u filannoo dimokraatwaa paartilee heddu bara 1993tti eegale booda ammo pireezdaantummaa qabateera. Injifannoo isaa booda haasaa taasiseen Ramkalawan “anaa fi Fawuree hiriyyoota gaariidha. Filannoon ammoo bu’aa biyyaa ofiif buusnu ni dhaabbata jechuu miti,” jedheera. “Filannoo kana keessatti injifataa fi injifatamaan hin jiru – biyyi keenya injifattuu ishee dursituudha.” Yeroo haasaa kanaatti Fawuriinis isa bira waan tureef yaadichaan akka walii galu ibseera jechuun Reuters gabaaseera. Pireezdaantiin haaraa kun har’a Wiixata aangoo isaatti ni muudama. Xiinxala gaazexeessaa Patrick Muirhead, Siishels irraa Bu'aan filannoo kanaa, odola tasgabbooftuu kanatti akka kirkira lafaa siyaasaatti uumamedha. Deeggartoonni Ramkalawan haalaan gammadan, daandiiwwan magaalaa guddoo biyyattii Viktooriyaatti bahuun, gammachuu isaanii ibsachaa turan. Deeggartoonni nama kanaa 'Abbaa' ykn 'Father' jedhanii yaamuun. Namni kun filmaataan pireezidantii tahuuf oggaa yaalan kun marroo torbaffaadha. Waggaa afur dura aangoo kan fudhatan Faure'n, paartiin isaanii duraan biyyaa bulchaa ture kan ajjeechaa, dararaa fi malaammaltummaan komatamaa tureera. Yogguus Siishels biyya paartii tokkoo jalatti bultu turte. Aangoon paartichi ganna 43n dura fonqolcha mootummaan qabate, uummata jijjiirama barbaaduun sagalee dhorkameera. Pireezidantiin haaraas guyyaa Wiixataa waadaa seenuun aangoo fudhata.	https://www.bbc.com/afaanoromoo/oduu-54688453
politics	Saif al-Islaam Gaadaafi: Ilmi pirezidaantii duraanii Libiyaa pirezidaantummaaf dorgomuuf	"Ilmi pirezidaantii duraanii Liibiyaa Muhaamar al-Gadaafii, filannoo pirezidaantummaa yeroo jalqabaatiif biyyattii keessatti gaggeeffamuuf jirurratti dorgomuuf akka kaadhimamaatti galmaa'e. Saif al-Isalaam Gadaafii silaa kan abbaa isaa dhaalu ture, haata'u malee deegartoonni isaa tarkaanfii gara jabiinaa yeroo mormii waggoota 10 gaggeeffameetiin maqaasaa xureesan. Erga hookkara bara 2011 booda Liibiyaan walitti bu'insaan raafamaa jirti. Gareewwan mirgaaf falman filannoo Muddee 24tti qabame bilisaafi haqa qabeessaa hin ta'u jechuun yaaddoo qaban kaasaa jiru. Aanga'oonni addunyaafi Barreessaa Olaanaan Mootummoota Gamtoomanii (UN) qaamni danquudhaaf yaalu kamiyyuu ykn kan bu'aa filannoo sobuu barbaadu adabamuu akka danda'u akeekkachisaniiru. Suraaleefi viidiyoowwan miidiyaalee hawaasaa irratti qoodamanis, Saif al-Islaam Gadaafii poostarii filannoo dhufu fuuldura ta'ee wayita waraqaalee filannoo mallatteessu agarsiisu. Areeda dheereefateefi uffata aadaa Libiyaa uffatee, Quraana keessaa luqqaasii akkas jedhu eeruun kaameraa dura dhaabbatee dubbate: ""Nuufi uummata keenya gidduutti dhugaan murteessi"". ""Warri hin amanne isa jibbanillee Waaqayyo kaayyoo isaatiif jiraataadha,""  jechuun Kitaaba Qulqulluu Isalaamaa keessaa dabalee eeruun dubbate. Fakkiin ammaa kunis kan yeroo hookkara bara 2011tti abbaa isaa aangoorraa buusan  ture sanaan baayyee adda. Dhuma gara jabinaa Gadaafiitiin booda, Saif al-Islaam Gadaafii mataansaa milishootaan to'atamee ture. Waggoota jahaaf mana hidhaa keessa turuun murteen du'aa irratti murtaa'ee ture. Booda garuu ni geedarame. Ilmi Gadaafii kun ammalleen yakka waraanaatiin Mana Murtii Idil-Addunyaa (ICC)n ni barbaadama. Haata'u malee, gaaffiifi deebii New York Times waliin mana jirenyaa isaa kan Zintaan keessaa jalqaba bara kanaatti taasise dabalatee waljalaan waltajjiiwwan ummataa irratti mul'achuu eegale. 'Kan garaa gara qoqqoodudha garuu ajaa'ibsiisaa miti' Ilmi Gadaafii yaada bayyee garaa gara qoqqooduun gara Liibiyaatti deebi'e jedhu Amiiraa Fathaalaa BBC Montering irraa. Haata'u malee ammoo hoggansaaf dorgomuuf dhiyaachuunsaa na dinqisiisa jedhan. Saif al-Islaam Liibiyaa keessatti akka pirezidaantiitti mo'achuuf madaan amallee hin fayyinee, jedha Gulaalaan BBC Jiddugala Bahaa Sabaastiyaan Ushaar. Kanaafuu dorgomuu isaa adeemsa filannoo biyyattii rakkina qabu caalaa wal xaxaa akka taasisu hima. Wal waraansa waggootaan boodaafi dorgommii aangoo bahaafi lixa biyyattii keessatti gaggeeffamaa jiruun, Libiyaan yeroo ammaa kanatti siyaasa tasgabbii hin qabneen bulchiinsa mootummaa yerootiin bulaa jirti. Waldhabdee qaamoolee siyaasaa Liibiyaafi gartuu mormiituu jiduutti waa'ee seerawwan filannoofi karoora isaarratti tures haala adeemsa filannoo pirezidaantummaa yaaddoo irra buuseera. Kaadhimamaan gara biraa ammoo mootii waraanaa kan jedhamuun beekamu Khaalifaa Haafxaar, kan duraan bu'uurasaa bahaa irraa mootummaa  Tiripoolii keessatti UNn deegaramu irratti mormii gaggeeffamu hogganaa kan turedha. Kana malees, Khaalifaan mormii Ministira Muummee Abdulhaamiid al-Dbeibaah fi af-yaa'ii mana maree Aguilaa Saleeh taasifamu hogganaa ture."	https://www.bbc.com/afaanoromoo/oduu-59279433
politics	Aangoo Ministirootaa 22 keessaa sadii paartileen mormituuf kenname	Ministirri Muummee Abiy kabinee haaraa 22 keessatti aanga'oota paartilee mormitootaa sadii sadarkaa ministeeraatti akka tajaajilaniif mana maree bakka bu'oota ummataatti dhiyeessuun akka muudaman taasisaniiru. Haaluma kanaan, dura ta'aan paartii IZEMA Piroof. Birhaanuu Naggaa, dura ta'aa paartii ABIN Obbo Ballaxaa Mollaa, akkasumas Itti-aanaa Adda Bilisummaa Oromoo Obbo Qajeelaa Mardaasaa ministirummaan muudaniiru. Piroof. Birhaanuu Naggaa ministira Barnootaa, Obbo Ballaxaa mollaa ministira Kalaqaafi Tekinoloojii, akkasumas Obbo Qajeelaa Mardaasaa ministira Aadaafi Ispoortii ta'uun kaabinee ministira muummeetti makamaniiru. Kanaan duras aanga'aa Adda Bilisummaa Oromoo (ABO) Obbo Araarsoo Biqilaa sadarkaa naannoo Oromiyaatti mootummaa haaraa Paartiin Badhaadhinaa ijaare keessatti Hogganaa Biiroo Hojjetaafi Hawwaasummaa tahuun muudamanii turan. Obbo Araarsoo Biqilaa Hayyuu Duree ABO tahuu ibsanii booda boordiin filannoo biyyaalessaa kan kuffise namoota yeroo jalqabaaf bulchiinsa mootummaa Abiy Ahimed jalatti ABO keessaa caasaa mootummaatiif muudama argatan keessaa tokko. Akkasumas, yeroo darbe bulchiinsi magaalaa Finfinnee yeroo kaabinoota muudeettis paartii mormituu filannoo biyyaalessaa hin mo'anne IZEMA fi ABIN irraa muudun ni yaatama. Mana maree bulchiinsa magaalichaaf dhiyeessuun kaabineewwan 26 ta'an Kantiibaa Adaanech muudan keessaa lama warra mormitootaa irraa ta'uun isaa ni yaadatama. Miseensa Paartii IZEMA kan ta'e Obbo Girmaa Sayifuu Komishinara Komishinii Invastimantii Finfinnee, Obbo Yesuuf Ibiraahim miseensa ABIN kan ammoo Itti-gaafatamaa Bulchiinsa Qabeenya Mootummaa magaalaa Finfinnee gochuun manni maree bulchiinsa magaalichaa muudama kennee ture. IZEMAn gaaffii paartiin biyya bulchaa jiru 'waliin yaa hojjennu' jedhu dhiyeesseef fudhachuun haala yeroo ammaa Itoophiyaan keessa jirtuun gaafficha fudhatanii waliin hojjechuudhaaf sagalee caalmaatiin Dilbata darbe raggaasisee ture.	https://www.bbc.com/afaanoromoo/oduu-58814000
politics	Filannoo Tigraay: ‘Sagalee ummataan malee kennaan mana maree hin seennu’- Saalsaay Wayyaane	Naannoon Tigraay ALI Qaam'ee 04, bara 2012 filannoo motummaa federaalaatiin 'seera maleedha' jedhame gaggeesseen TPLF olaantummaan xumureera. Paartiin teessuma tokkichaaf mo'ate ture Baaytonaan illeen fudhachuun mana maree seenuuf fedhii kan hinqabne ta'u BBC'tti himee ture. Kanumaan walqabatees dhaabbilee siyaasaa naannichaa afur haala hirmaannaa mana maree naannichaa keessatti qabaatan ilaalchisuun Kibxata marii taasisanii ture. Manni maree naannichaas erga paartilee arfan waame mariisiiseen booda ''teessuma sagalee malee osoo isniif kenninee maal jettu?'' jechuun gaaffachuu Dura Taa'aan paartii Walabummaa Tigraayi Obbo Girmaay Barihee ni dubbatu. Yaada kanarratti ejjannoon paartileen arfan calaqisiisan garaa gara ture. Paartii Saalsaayi Wayyaaneetti dubbi himaa kan ta'an Obbo Kinfa Haaddush ''Nuti mana maree seenuu kan barbaadnu ummanni nu filatee malee kennaadhaan miti. Teessuma sagalee itti hinkenninuuf haala kennaa fakkaatuun waan murtaa'ee hinfudhannu'' jedhan. Sababiiwwan yaada dhiyaateef kan itti kuffisaniif sadiis akkasiin kaa'an. Filannoo gaggeeffameen dhibbaa dhibbatti TPLF mo'achuun osoo beekamuu, adeemsi isaan ala bu'uura seeraa hinqabu jedhu. ''Hojiin seera filannoo kana dura bahee bu'uura hingodhannee akka raawwatamu hinhayyamnu. Sababii seerri boodatti deebi'ee hinhojjanneefu, filannoo darbeef amma seera baasuun hin barbaachisu'' jedhu. Naannichi filannoon duras yoo ta'ee adeemsi sirna filannoo 'gahee wal makaa' (mixed proportion) jechuun labsii keessatti akka hammatamu taasifamee fudhatama akka hinqabne dubbatu. ''Duras rakkoolee akkasii kan hiiku hinturre'' jedhan. Obbo Girmaay Barihee gama isaanitiin, teessuma manni marichaa kenneef akka tooftaa qabsootti itti fayyadamuuf akka fudhatan beeksiisaniiru. Ta'ees garuu paartiinsaanii komishiniin filannoo seera cabseera jechuun kan amanan ta'u himu. Haala labsii filannichaa 80,20 tti kan 'gahee wal makaa jedhu ta'ulleen, kan raawwatamee garuu tessuma 190 jiru hunda walitti qabuun TPLF dhaaf kan kenneedha jedhu. Haala seera qoodiinsa teessuma mana maree haaraatti, TPLF teessuma mana marichaa argatee 152 alattis teessumni 38 paartiilee mormitootaatiif haa qoodamu jedhamee gaafatame ture. Ta'us teessuma haala bakka bu'insaa walsimuutiin akka qoodamuuf ibsaman 38 keessaa TPLF 37.35 isaa argateera. Waliigalattis teessuma 189 fudhateera. Haala qoodiinsa bakka bu'iinsa walsimataatti teessumni hafe 0.65 ykn tessummni tokko paartii Baayitoonaaf kennamulleen, paartichi dideera. ''Mannni marichaa adeemsa itti yaada keenya dhagahu ni qaba. Waltajjii itti yaada keenya ibsannu qabna. Kanaafuu waltajjii itti yaada keenya ibsannu wayita argannuu hundatti fayyadamuuf qophiidha. Kanaafuu amma seenee ittiin qabsoofna kan jechaa jirruuf'' jedhu Obbo Girmaan. Akkasumas Dura Taa'aan Paartiin Asiimbaa Obbo Doorii Asgadoom paartiin isaanii teessuma sagalee maleetiin mana marichaa galuuf fudhachu BBC'tti dubbatan. Obbo Kinfa Haadushi sababii paartiilee mormitootaa mana maree akka seenan itti barbaadameef ''Mormiifi komiiwwan erga bu'aan filannoo barameen booda ummataafi qaamoolee garaa garaa irraa dhiyaasu tasgabeessuuf'' yaadameeti yaada jedhu qabu. Kana malees ''Paartii amma naannicha bulchaa jiru fudhatamnisaa akka dabalu gochuuf yaadamee fakkata'' jedhu. Haa ta'u malee, ''Yaadi paartiin aangoorra jiru maddisiisuu, kan isa qofa fayyadu waan ta'eef kanarratti hirmaachu hinbarbaadnu. Nuti dursa kan kenninuuf yaada ummataafi dhaabbata keenya fayyadaniidha'' jedhu. Afeerraa dhiyaateef diduun paarticha TPLF waliin walitti hinmufachiisuu? Komiin TPLF irraa dhufuu malu isin hinyaaddeessu? Jechuun gaaffilee dhiyaatanii Obbo Kinfan akkasiin deebii kennan. Murteen isaanii dhiibbaa paartii naannicha bulchaa jiruurraa dhufu ilaaluun akka hintaane dubbachuun, ''haalawwan dhufan kamiifuu nuti qophaa'oodha. ''Murteen keenyas dantaafi kaayyoo dhaabaafi ummata keenyaa waliin ni adeemaa ykn hin adeemu kan jedhuudha'' jechuun deebisaniiru.	https://www.bbc.com/afaanoromoo/oduu-54259362
politics	Balaan lolaa Afrikaa Kibbaatti namoota 250 ol galaafate jedhan aanga'oonni	Afrikaa Kibbaa bulchiinsa KwaaZuuluu-Nataal keessatti balaa lolaa seenaa biyyattii keessatti isa hammaataadha jedhameen namootni 250 ol du'uu isaanii aanga'oonni dubbatan. Kutaalee bulchiinsichaa gariin keessatti roobni ji'atti eegamu takkaatti bu'uun lolaa hamaa dhalatee miidhaa guddoo sababa geessiseef labsiin yeroo balaa akka labsamu aanga'oonni kutaalee bulchiinsaa gaaffii dhiyeessaniiru. ''Seenaa biyya keenyaa keessatti balaa qilleensaa isa hammaataadha'' jedhan aanga'oonni. Sababa lolaan sigigni mudates gamoowwan keessatti namoota hedduu danqeera. Lolaan kun itti fufa tilmaamni jedhus jira. Helikooptaroonni namota bakka nagaa qabu qubsiisuuf yeroo duulaa jiranitti haalli qilleensaa ammallee rakkisaa jira jedhameera. BBC Kibxata darbe duula lubbuu daa'ima ganna 10 maatii isaa afur waliin lolaan fudhatame baraaruuf godhame taajjabaa ture. Hawaasni naannoo wanta lolaan haree dabarsu keessaa lubbuu namaa baraaruuf waan qabaniin tattaafachaa turan. Daandiin saffisaa Darbaaniifi bulchiinsa Ga'uteeng walqunnamsiisuus cufameera. Pireezidantiin biyyattii Ramafoosaan naannicha daawwatanii gargaarsi akka godhamu dubbatanii turan. ''Onneen keessan dhukkubsatus, nuti isiniif jirra'' jechuun dubbachuu isaanii Rooyitarsi gabaaseera. Balaa kanaan humna uumamaati jedhanii ibsaniis gariin yaada isaanii kanatti walii hin galle. Sirna balfiifi bishaan keessa yaa'u akka ta'utti kan hin tolfamne ta'uun duuti akka dabalu sababa jedhu. Kantiibaan Darbaan Mxolisi Kaunda sirni dhabamsiisa balfaafi bishaanii sababa balaa kanaa miti jechuun hangi lolaa mudatee kan eegamuun ol ta'uu dubbatan. Konkolaattotni lolaan fudhatamuu, muktiifi wanti kaan irra kufee manca'uun mudateera. Paastarii naannoo Tongaat kan ta'an Ron Naidoo halkan guutuu wayita hangi lolaa ol adeemaa deemuuf poolisiin konkolaataa lolaan fudhate keessaa reeffa yeroo baasu arguu BBC'tti himan. ''Yeroo jalqabaaf lagni hanga kana guutee arguu keenyaa bir'annaan jiru guddaadha'' jedhan. Balaa kanaan qabeenyi raandii biyyattii biiliyoonaan lakkaawamu manca'uu bulchaan KwaaZuluu-Nataal ibsaniiru. Sirni ibsaa, bishaaniifi kominikeeshiniis miidhameera. Kana keessa hanniifi saamichis hammaateera. Aanga'oonni kun carraa gaarii ta'eefi saamichi akka babal'atu akka hin hayyamne himaa jiru.	https://www.bbc.com/afaanoromoo/oduu-61065559
politics	'Bara 2013 keessa qofa Shaneen poolisoota 112 ajjeeseera' - Abbaa Alangaa Waliigalaa	"Manni Maree Bakka Bu'oota Uummataa Itoophiyaa Ebla 28 bara 2013 Adda Bilisa Baasaa Uummata Tigraay ABUT/TPLF fi 'Shanee' shororkeessitoota jechuun moggaasunsaa ni yaadatama. Dhimma kanaan walqabatee Wiixata miidiyaalef ibsa kan laatan itti Aanaan Abbaa Alangaa Waliigalaa Obbo Fiqaaduu Tsaggaa, dhaabni tokko shororkeessaadha jedhamee kan labsamu uummata yakkarraa ittisuufi qaamolee seera kabachiisanif humna dabalataa kennuuf akka ta'e dubbatan. ""Itti gaafatamni mootummaa inni ijoon nagaafi tasgabbii uummataa eegsisuu ta'uu isaatin namoota gochalee shororkaa raawwatan himachaa turre. Dhaabni shororkeessaadha jedhame jiraachuu baatullee namoota gochaa shororkaa raawwachusaanii mirkaneessine shororkeessummaan himachaa turre"" jedhan. Akkaataa labsii yakka shororkaa ittisuufi to'achuuf bahe lakk. 1176/2012ti dhaabni yookin gareen tokko gochaa shororkaa kaayyoosaa godhatee kan socho'u yoo ta'e yookin qaamni olaanaa dhaabichaa gochaa shororkaa kan fudhate yookin kan hooggane yoo ta'e; akkasumas immoo shororkaan gochaa miseensoota dhaaba sanaa harka caalmaa yoo ta'e dhaabni tokko shororkeessaa jedhamuu akka danda'u Obbo Fiqaadun himu. Ulaagaalee kunneen keessaa tokko qofti yoo guuttame dhaaba tokko shororkeessaa jedhanii labsuuf gahaa akka ta'es himaniiru. Jijjirama bara 2010 booda ""hooggansi Adda Bilisa Baasaa Uummata Tigraay muraasni jijjiramni dhufe faayidaa keenya kan nu dhabsiisudha jechuun qaama jijjiiramaa fonqolcha mootummaan jijjiiruf ka'e"" jedhan Itti Aanaan Abbaa Alangaa Waliigalaa Obbo Fiqaaduu Tsaggaa. Fonqolcha mootummaa yaadan raawwachuufis hooggansi ABUT waggoota lamaan darbanitti sochiilee garaagaraa taasisaa turuu kan himan Obbo Fiqaaduun, leenjiiwwan waraanaa gurguddaa kennaa turuufi humna waraanaa ijaaraa turuu himan. Haleellaan Raayyaa Ittisaa Izzii Kaabaa irratti raawwatamefi halellaan Maayikaadraa ulaagaalee gochaa shororkaa kan guutan ta'uu dubbatu. ABUT walitti bu'iinsawwan naannolee biyyattii garaagaraatti uumamaa turanis maallaqafi meeshaa waraanaan deeggaraa akka ture dubbatan. Gama biraatin gareen mootummaan 'Shanee' jedhuun waamu, Waraanni Bilisummaa Oromoo bara 2011 irraa eegalee godinaalee naannoo Oromiyaa keessatti caasaa mootummaa diiguuf socho'aa turuu Obbo Fiqaaduu Tsaggaa himan. ""Caasaa mootummaa diiguuf adda durummaan aangawoota godinaa, aanaafi naannoo irratti xiyyeeffachuun socho'aa ture. Magaalaa keessas garee ajjeesaa Abbaa Torbee jedhamu ijaaruun hojjechaa kan tureefi lubbuun namoota qulqulluu hedduu akka darbuuf sababa kan ta'edha,"" jedhan. 'Shaneen' bara 2013 keessa qofa poolisoota 112, milishoota 57 akkasumas aangawoota mootummaa sadarkaa garaagaraarra turan 18 ajjeesuusaa himan. ""Dabalataan manneen jireenyaa 160, konkolaataawwan 44 fi waajjiraalee mootummaa 84 gubeera,"" jedhan. Itoophiyaa keessatti waggoota dheeraaf sababa labsii farra shororkaan lammiilee hedduu irratti dhiittaan mirgoota namoomaa raawwatamaa tureera. Kana malees namoota ilaalcha siyaasaa faallaa qaban callisiisuufis labsiin farra shororkaa faayidaarra oolaa akka ture himama. Shororkeessummaan labsamuu ABUT fi 'Shaneen' walqabatees namootni yaaddoo dhiittaa mirga namoomaa qaban himaa jiru. Namni gareelee shororkeessitoota jedhaman lamaan ABUT fi 'Shaneef' deeggarsa taasise akka gaafatamu mootummaan kan hime yemmuu ta'u, deeggarsi akkamiin ibsama kan jedhurratti garuu wanti bal'inaan beekkamu jiru. Akka fakkeenyaatti gareen mootummaan 'Shanee' jechuun waamufi dhaabni siyaasaa Boordii Filannoo Biyyaalessaa Itoophiyaan galmaa'e ABOn alaabaa gosa tokko yeroo fayyadaman ni mul'ata. Dhimma kana kan gaafataman Itti aanaan Abbaa Alangaa Waliigalaa Obbo Fiqaaduu Tsaggaa, ""alaabaan asxaan ABO fi 'Shaneen' itti fayyadaman tokko ta'uu isaatin qofa namootni hin gaaftaaman. Seerichi 'ta'e jedhanii beekaa kan deeggaran' jedha. Kanaaf qaama shororkeesummaan labsame kan deeggaran ta'uu hubachiisuu danda'uu qabna,"" jedhan. Dhimmi Itti aanaan Abbaa Alangaa Waliigalaa Obbo Fiqaaduu Tsaggaa miidiyaaleef ibsa itti laatan inni biraan, yakka dirqisiisanii gudeeduu naannoo Tigraay keessatti raawwatameera jedhamedha. Lola naannoo Tigraay jiruun walqabatee yakki dirqisiisanii gudeeduu humnootii Mootummaa Itoophiyaafi Eertiraatin bal'inaan raawwatamuu quuqamtootnifi dhaabbileen mirgoota namoomaa himaa turuun isaanii ni yaadatama. Dhimmi kun poolisii naannoo Tigraay fi Poolisii Federaalaan qoratamaa jiraachuu kan himan Itti aanaan Abbaa Alangaa Waliigalaa Obbo Fiqaaduu Tsaggaa, hanga ammaatti dubartootni 116 poolisiif jecha kennuu isaanii himan. Yakka dirqisiisanii gudeeduu kanaan walqabatee ""miseensootni Raayyaa Ittisaafi Poolisii Federaalaa muraasni qabamaniiru"" jedhan. Dhimmi humnootii mootummaa yakka dirqisiisanii gudeeduu raawwatan kunneenis seeraan ilaalamaa akka jiru himanillee lakkoofsaan meeqa akka ta'an garuu hin dubbanne. Gama biraatin yakki dirqisiisanii gudeeduu dhoksaan kan raawwatamu ta'uu isaatin qabatamaan ebalutu raawwate jechuuf rakkisaa akka ta'e kan himan Obbo Fiqaadun, ""miseensootni Raayyaa Ittisaa fi Poolisii Federaalaa amala badaa qaban muraasni'' yakka kanarratti hirmaachunsaanii ragaadhaan mirkanaa'uusaa himaniiru."	https://www.bbc.com/afaanoromoo/oduu-57038618
politics	Lola Tigraay: Namootni nagaa jumlaan ajjeefamuu qorannoon bira gahe jedhe Aminestii Internaashinaal	"Lola Naannoo Tigiraay keessatti gaggeeffamaa jirun namootni nagaan lakkoofsi isaanii hedduu tahe, tarii dhibbaan kan lakkaa'aman jumlaan ajjeefamuu qorannoon bira gaheera jedhe Aminestii Internaashinaal. Namootni ijaan argan ajjeechaa gaafa Wiixataa raawwate kanaaf humnoota TPLF'f amanamoo tahan humna poolisii addaa naannichaa tahuu himan jedhe dhaabbatni mirga namoomaaf falmu kun. Himatni ajjeechaa jumlaa kun erga paartilee siyaasaa naannoo Amaaraa irraa dhagahamee booda, mootummaan naannoo Tigraay garuu, ""waan hin yaadamnedha"" jechuun haaleera. Lola kana keessatti taateen kun ajjeechaa namoota nagaa irratti raawwate jedhame isa guddaa dhagahamedha. Tajaajilli interneetii fi bilbilaa addaan cituu irraa kan ka'e odeeffannoo argachuun ulfaataadha. Wal dura dhaabbannaan mootummaa federaalaa fi naannoo Tigiraay hammaachaa dhufuun gara haleellaa waraanaatti ce'eera. Kana hordofee namootni nagaan kumaatamaan lolicha baqachuun daangaa qaxxaamuruun Sudaan galaniiru. UN naannoo Tigiraayitti deeggarsa namoomaa akka dhiyeessuu danda'uu fi namoota baqatanii achiii bahaniif hulaan nagaa tahe akka jiraatuuf gaafateera. UN haala amma jiruun deeggarsi nyaataa, fayyaa fi yaala ariifachiisaa gara naannichaatti seenuu hin danda'u jedha. Aminestii Internaashinaal ibsa baase keessatti ''namootni nagaa baay'een tarii dhibbaan lakkaa'aman, gaafa Sadaasa sagalii magaalaa Mayikaadiraa kan Kibba Lixa Tigiraayitti argamtu keessatti, waraanamanii ykn mummuramanii ajjeefamaniiru,'' jedhe. ''Suuraa fi viidiyoo suukaneessaa reeffa namoota ajjeefamanii magaalaa keessa faffaca'ee jiru agarsiisu kan karaa dijitaalaas adda baase argeera,'' jedhe. Dhaabbatichi suuraalee fi viidiyoowwan kan itti qoratu 'Crisis Evidence Lab' jedhamuun, suuraalee kana xiinxaluusaa ibseera. Kanaanis suuraaleefi viidiyoowwan achii bahan kunniin kan dhiyeenyaa tahuufi iddicharraa kan dhufan tahuu saatalaayitaafi maloota biraa fayyadamee mirkaneesseera jedha Aminastiin. Aminestiin namootni miidhamani dafqaan bultoota malee kanneen waraana keessatti hirmaatan miti jedhe. Depiroosee Mucheenaa Daarikterii Aminestii Internaashinaal Bahaa fi Kibba Afrikaa ''gadda suukaneessaadha'' jedhee mootummaan tajaajila qunnamtii deebisuun hordoffiif banaa akka tahuu qabu gaafate. Aminestiin akka jedhetti namootni ijaan argan namootni kan miidhaman ''meeshaalee qara qaban kan akka haaduu fi meencaatiini.'' Kaan ammoo haleellichi kan raawwate humnoota TPLF kanneen bakka Luugdi jedhamutti lola humnoota federaalaa waliin taasisaniin mo'amaniin akka tahe himan jedhe."	https://www.bbc.com/afaanoromoo/oduu-54927463
politics	'Haala Itoophiyaan keessa jirtuuf mariin biyyaalessaa barbaachisaadha' - Dr Awwal Aloo	Muddama siyaasaafi nageenyaa Itoophiyaa keessatti dhalate qabbaneessuuf mariin biyyaalessaa taa’amuun, waliigaltee biyyaalessaarra akka ga'amu paartileen mormitootaa Itoophiyaa keessa jiran waamicha dhiyeessaa jiru. Hawaasni idiladdunyaas mootummaan Itoophiyaa marii biyyaalessaa 'hunda hammataa' akka gaggeessu gaafatu. Ofii mariin biyyaalessaa maali? Haala amma jiruun mariin akkasii gaggeeffamuu danda'aa? Yunivarsiitii Kiil UK argamutti kan barsiisan Dr Awwol Qaasim Aloo turtii BBC wajjin taasisaniin, dhimmoota kanaafi kaan irratti dubbisneerra. Dr Awwal mariin biyyaalessaa ammatti maaliif akka barabaachiseefi dhiibbaan idil-addunyaa mootummaa Itoophiyaa dirqisiisuun mariitti galchuu danda’a dhimma jedhurratti yaada kaasaniiru. Marii Biyyaalessaa jechuun, humnoonni siyaasaa fi qaamoleen adda addaa wal gahanii haala biyyaarratti waliin mari'achuudhaan kallattii kamitti deemu akka qaban, maaltu biyyaaf mala dhimma jedhurratti walii galuudha. Gaafas biyyi waliigaltee ummataarratti hundoofti jedhan. Waliigalticha hojiirra oolchuun yoo dadhabame garuu biyyattiin nagaa argachuun shakkisiisaa ta’uu akeekkachisan Dr Awwal. Mariin biyyaaleessaa ammatti maaliif ni barbaachisa jedhanii akka amanan Dr Awwal wayita ibsan, waliigalteen siyaasaa heera keessatti tumame hojiin ala ta’ee waan jiruufi jedhan. ''Humnoonni adda addaa biyyattii keessa socho’an heera biyyattii hin kabajani, kabajuu qabna jedhanii dhiibbaa gochaas hin jirani,’’ jedhu. Akka Dr Awwal jedhanitti, heerri bara 1991-1995 tumame hojiirra oolaa hin jiru. Qaamoleen rakkoolee biyyattii karaa humnaan furuuf socho’aa jiraachuu eeru. Itti dabaluun, Itoophiyaan sirna akkamiin buluu akka qabduufi hireen federaaliizimii amma jiru maal ta’a dhimma jedhurratti waliigalteen dhabamuu kaasan. Mootummaan ofisaatiif heera kabajaa akka hin jirres qeeqan. ''Mootummaan biyya bulchus heera aangoo kenneef akka heeraatti fudhataa hin jirus,’’ jedhaniiru. Mariin biyyaalessaa yoo hin godhamiin hafe walitti bu’iinsi biyyattii keessa jiru itti fufa jedhanii yaadu Dr Awwal. Marii taa’uu dhiisuun rakkoo biyyattii keessa jiru daran akka itti fufsiisu ibsan. Paartileen mormitootaa gariin mariin biyyaalessaa akka ta’aamu barbaadu, mootummaan garuu filannnoon akka gaggeeffamu barbaada. Dr. Awwal mootummaan biyya bulchu marii biyyaaleessaarraa bu’aan argadha jedhee akka hin yaadne kaasu. Hiree filannoo argachuu barbaadan marii biyyaalessaa gaggeeffamuun dhabuu malu. Kanaafuu dantaan warra biyya bulchaa jiruu fi daantaan biyyattii wal hin gitu jedhan. Rakkoo biyyattii furuuf humnoonni biyyattii keessa jiran otoo walii galanii rakkoon hiikamuu danda’a jedhanii akka amanan ibsani. Mariin taa’amuu ilaaachisee garuu ammatti wanti irratti walii galan beekuun rakkisaa akka ta’e kaasan. Mariin humnoota biyyattii gidduutti gaggeeffamu rakkisaa ta’uu akka malus eeraniiru, Dr Awwal. Dr Awwal, mootummaan tokko mootummaa kaan dirqisiisuu akka hin dandeenye kaasuun eegalani. Mootummaan Itoophiyaa wanta biyyoonni kun gaafatan akka raawwatu dirqisiisuuf garuu gargaarsa irraa kutuu malu. ‘’Gargaarsa karaa dippiloomaasii, tikaa fi dinagdeen itti kennan irraa dhaabuu malu.’’ Ameerikaa fi biyyoonni Awurooppaa hariiroo Itoophiyaa wajjin qabu. Itoophiyaan deeggarsa humnoota kanarratti hirkatti jedhani. Kanaafuu sadarkaa idil-addunyaatti mootummaarratti dhiibbaa uumuu ni danda’u. Dhiibbaan uumamu, mootummaan Itoophiyaa dhiibbaa sana qolachuuf hangam qophii akka ta’eerratti hundaa’a jechuun, gosoonni dhiibbaa taasifamaniis, haasawa taasisuu, qeequu, qeeqa bira darbuunis gargaarsa irraa dhaabuu dabalata, akka yaada isaaniitti. ''Hanga ammaatti garuu dhiibbaa guddaatu mootummaa Itoophiyaarratti godhamaa jira, mootummaan Itoophiyaas ofirraa faccisuutti jira,’’ jedhani. Ameerikaan haala qabatamaa Gaanfa Afriikaa, keessaattuu kan Itoophiyaa kessaa jiru hordofuuf, tibbana ergama addaa muuduun ni yaadatama.	https://www.bbc.com/afaanoromoo/oduu-56954717
politics	Dureen olaanaa Iraan Tiraamp wayita golfii taphatutti haleella jechuun sodaachisan	Hogganaan olaanaa Iraan Alii Khamenii ajajaa waraana Iraan bara darbe ajjeefame haaloo bahuuf, Doonaald Tiraamp haleelamuu akka barbaachisu toora Tiwitaraa gubbaattii waamicha dhiyeessan. Maxxansa kanaan pirezedantiin duraanii Ameerikaa Doonaald Tiraamp gaaddisa xiyyaara waraanaa guddaa ykn xiyyaara nama maleessa (diroonii) jalatti nama tapha goolfii taphatutti fakkeeffameera. ''Haaloo bahuun waan hinoolledha,'' jechuun maxxansa kana biratti barreessaniiru. Maamiltoonni Twitter fayyadaman tiwitarri akkaawuntii Ayaatolaa Khamenii akka ugguruf waamicha dhiyeessaa turan. Kanuma hordofee dhaabbanni Twitter akkaawuntii duree kanaa kan tahe @khamenei_site jedhamu kan uggureera. Akka dhaabni kun ibsetti, akkaawuntiin kun qajeelfama dhaabbatichaa daddarbeera. Namoota maxxansa kana bira dhaqanis, gochoota Twitter gubbaatti hin hayyamamne jedhu akka dubbisan qajeelcheera. Amma duras akkaawuuntiin Tiraamp kan cufamee yoo ta’u, maxxansi isaanii jeequmsi US Kaappitolitti akka hammaatu kakaasutti hidhata qaba jedhamuun jalaa cufame. Maxxansi hogganaa olaanaa Iraan kun, waa'ee jeneraala biyyattii Qaasim Solimaanii, xiyyaara diroonii Ameerikaatiin Baagdaaditti waggaa tokkoo dura ajjeefamanii dubbata. Hoggansa Solimaanii jalatti Iraan gartuu milishoota Iraaniin deeggaraman bobbaasuufi biyyoota ollaa Siriyaa fi Iraaqitti loltoota erguun tarkaanfii waraanaa mormitootarratti fudhachaa turte. Tiraamp jeneeraalli Iraan ''kallattiinis ta’ee al-kallattiin du’aatii namoota miliyoonatti lakka’amanii yeroo sanatti raawwatameef itti gaafatamadha,'' jedhanii turan. Jeneraallii Iraan ajjeefamuu hordofuun Iraan misaayiloota manneen jireenya loltoota US buufata xiyyaaroota waraanaa Iraaq keessatti argaman haleeltee turte. Yeroo sanatti Ayaatolaa Alii Hameniin, ‘yakkamtoota haloo baana’ jedhanii doorsisanii turan. Tibbana tiwitara irratti afaan Faarsiin akka Hameniin barreessanitti, ''namni ajjeechaa jeneeraalicha akka raawwatamu ajaje gatii baasuu qaba,'' jedha. Twitter erga namoonni hedduun akkaawuntichi akka cufamu waamicha taasisanii booda, uggureera.	https://www.bbc.com/afaanoromoo/oduu-55770619
politics	Maddi waldhibdee Ertiraafi Kuwaataar maali?	"Eertiraan biyyoota Arabaa Bahaa Giddu-galeessaafi galoo galaana waliin walitti dhufeenya waggoota dheeraaf ture qabdi. Yeroo dhihoo as garuu walitti dhufeenyi michuu duraanii kan taate Kuwaataar waliin ture qabbanaa'aa dhufuun hanga ifatti wal himachu irra gahaniiru. Mootummaan Eertiraa Kuwaataar faana waldhabdee cimaa keessaa galuusheetiin ji'oota darban keessa mootummaan Kuwaataar mootummaa Eertiraa dadhabsiisuuf yaaliiwwan adda addaa taasisee jechuun himannaa cimaa yoo dhiheessitu, Kuwaataar gamasheetiin yeroo garagaraatti himannaa hunda haalaa turte. Eertiraan komii dhiheessaa kan turte Kuwaataar qofarratti osoo hin tanaee; Sudaaniifi Turkirrattillee. Kanneen keessaa tokko Kuwaatar araara Itoophiyaafi Eertiraa jiddutti uumameen gammachuu hin qabdu jechuun komatu. Waggaa darbe ji'a Ebla keessa ibsi mootummaa Eertiraarraa bahe biyyoota sadiin kan ilaalatu ture. Kanaanis Kuwaataariifi Sudaan hojii ""hamaa"" akka hojjachaa jiraniifi Turkiinis kana keessatti hirmaataa akka jirtu kan ibsudha. Keessumaayyuu Turkiin teessoosaa Sudaan kan taasise Mana Maree Musliimaa deeggaruun Eertiraa dadhabsiisuuf hojjachaa jirti, Sudaanis ishee deeggaraa jirti jechuun himannaa banuun ishee ni yaadatama. Ji'a darbe Ministirri Beeksisaa Eertiraa ibsa baaseen; ""Kuwaataarifi deeggartoonni ishee mormiitoota mootummaa Eertiraa, hoggantoota paartiilee siyaasaafi dargaggeeyyii hidhachiisuun mormii akka kaasan qopheessitee jirti,"" jechuun himannaa irratti baneera. Himannaan kun ""soba"" jechuun gatii kan dhabsiiste Kuwaataar gamasheetiin garee Eertiraa keessa jiru kamiyyuu waliin walitti dhufeenya homaa akka hin qabne beeksistee jirti.  Ministirri hajaa alaa Kuwaataar Kuwaataaritti ambaasaadara Eertiraa muuduun sanada mormii biyyisaanii himannaa ""mormii"" ibsu kennaniiru. Eeritraafi Kuwaataar walitti  dhufu turanii? Yeroo ta'e wayii pirezidant Isaayaas Afaworqii biyyoota irra deddeebiin daawwatan keessaa Kuwaataar filannoosaanii jalqabaa turte. Walitti dhufeenyi biyyoota lamaanii jabaa akka ture namoonni siyaasa naannichaaf dhiheenya qaban ni dubbatu. Kanarraa kan ka'e waggoota 10 dura waldhabdee daangaan kun naaf mala jedhuun Eertiraafi Jibuutii jiddutti uumameen biyyoota lamaan jiddutti waliigalteen akka uumamu gochuurraa darbitee Kuwaataar daangaa biyyoota lamaaniirratti loltoonni nageenya eegsisan hamma bobaasutti geessee turte. Kunis michooma Eertiraan Kuwaataar faana qabu kan agarsiisuudha. Eertiraan Sudaaniifi Kuwaataar irratti himannaa banuusheetiin dura ""araara Beeja"" jedhamuun kan beekamu rakkinna Sudaan Kaabaa ture hiikuuf waliigaltee akka biyyasheetti akka mallatteessan gooteetti. Boodarratti garuu walitti dhufeenyi biyyoota lamaan kanneen qabbanaa'aa dhufuutu himama. Kuwaataaris loltoota ishee daangaarraa kaafte. Xiinxalaa siyaasaa biyyoota Bahaafi Baha Giddugaleessaa Afrikaa kan ta'an Obbo Abduraahimaad Sayid Abuhaashim sababii walmorkii biyyoota lamaanii akkanatti ibsu. Biyyoonni Arabaa Galfii irratti argaman Yuunaayitid Arab Emireetisiifi Saawudii Arabiyaa ejjannoo Kuwaataariin mormuu qabaachuun qoqqobbii geejjiba lafoofi bishaan irraa kaa'aniiru. Eertiraanis walitti dhufeenya Kuwaataar faana qabdu adda kutuun Sawudiifi Yuunaayitid Arab Emireetisii waliin ta'uun biyyattiin garee shorarkeessummaa Yaman irratti haleellaa waraanaa gargaarte. Kunis Eertiraan biyya michuushee kan taate Kuwaataar dhiisuun haleellaa Sawudii taasisftu deeggaruu isheetiin walitti dhufeenyi biyyoota lameen jidduu jiru bifa biraa akka qabaatu taasiseera. ""Mootummaan Eertiraa murtee kana kan murteesse Emireetis Asab keessatti kaampii waraanaa waan qabduufi. Dabalataanis, sirnichi garee adda addaarraa deeggarsa argata. Kanaafuu walitti dhufeenya Kuwaataar waliin jiru akka qabbanaa'u kan godhe qaamota Kuwaataariin jilbeeffachuu barbaadan waliin hiriiruusaaniiti, "" jedhu Obbo Abduraahimaad . Kuwaataar dhimmicha mormuusheetiin mootummoota biyya garagaraarraa mormiin kan ishee mudate yoo  ta'u; mootumoota naannoo sanif yaaddoo kan uume 'Musliim Biraazarhuud' deeggarta jedhaniis yakkuuni. Waggoota 30'f Sudaan kan bulchan Omal al-Bashirii yeroo aangoorra turan Sudaaniifi Eertiraan darbee darbee waldhabdeen isaan mudata ture. Ta'us garuu eega isaan aangoorra kaafamanii booda aanga'oonni ol'aanoo biyyoota lameenii Kaartuumiifi Asmaraa yeroo daawwatan mul'ataniiru. ""Sudaanoonni ofiisaaniitii rakkinna keessa waan jiraniif sa'aatii kanatti Kuwaataar waliin ta'uun Eertiraarrati duuluuf fedhii hin qabaatan. Akka yaada kiyyaatti Sudaan biyya biraarratti rakkoo haaraa uumuun ofiishee rakkinna keessa galuu hin bardaaddu,"" jedhu Obbo Abduraahimaad Sayiid Abuuhaashim. Kuwaataar asiin dura Eertiraa faana walitti dhufeenya qabdi ture. Ta'us garuu mormii biyyoota Arabaa keessatti mudate sababeeffachuun yeroo 'Musliim Biraazarhuud' Masriitti aangoo qabate san odeeffannoon Musliimota Eertiraa waliin hariiroo uumaniiru jedhuu sanii yeroos Eertiraan gammachuu dhabuushee dubbachuun ishee yaadannoo yeroo dhihooti. Dabalataanis ""Oppireeshiniin Fortoo"" miseensota loltota Eertiraa taankii waraanaan deeggaramuun waajjira Ministira Beeksisaa fulduraatti yaalii hiriira mormii taasisan irratti Kuwaataar harka keessa qabdi jedhamee maqaan ishee ka'aa ture. Sababiin kunneen walitti dhufeenya dhugaafi jabaa jedhamaa ture gara jibbiinsaatti jijjiirame jedhu xiinxalaan kuni. Eertiraan qabsoo bilisummaa boodarraa jalqabee biyyoota Bahaafi Baha Giddugaleessaa waliin walitti dhufeenya gaarii uumuu dandeesseetti. Himannaan Eertiraan dhiheenya kana Kuwaataarirratti baafte kun biyyoota adda addaaraa deeggarsa aragchuu akka hin oolle dubbatu obbo Abduraahimaad Sayiid Abuuhaashim."	https://www.bbc.com/afaanoromoo/oduu-50923203
politics	Putiin hogganaa Ittaanaa waraanaa hojiirraa ari'ate	Pirezidaantiin Raashiyaa Vilaadmiir Putiin Janaraala waraanaa ittigaafatamaa loojestikii waraana Raashiyaa oppareshiinii Yukireen keessatti gaggeeffamuu hojiirraa ari'ate. Janaraal Dimitirii Bulgaakoov, Ittaanaa Ministira Raayyaa Ittisa biyyattii yoo ta'an aangoosaanii irraa Sambata kaafamu Ministeerri Raayyaa Ittisa biyyattii fuula Telegraamii irratti beeksiiseera. Ministeerichi ibsa isaa kanaan gaheessi umuriin waggaa 67 kun gahee haaraatti dabarfamuuf ''gadhiifamaniiru'' jedhe. Namni kun magaalaa qarqara galaanaa Maaruupoolitti duula godhamu hoogganaa turan Koleeneel Janaraal Mikhaa'il Mizintsev'n bakka bu'uu jedhameera. Janaraa Bulgaakoov bara 2008 irraa kaasee oppareeshiniiwwan loojeestikii waaraanaa hogganaa kan turan yoo ta'u, looltoonni Raashiyaa erga bara 2015tti Siiriyaa keessatti bobbaafamaniin boodas  isaanitu dhiyyeessiif ittigaafatamaa turan. Haata'u malee kanneen dhimmicha itti dhiheenyaan hordofan akka jedhaniitti, baatiiwwan muraasaa asi loltoonni Raashiyaa dhiyeessii gahaa dhabuun komii baayyee irratti kaasaa turan. Baatiiwwan muraasa keessatti, Kiremiliin Koriyaa Kaabaa fi Iraan- miichoota ishee lamaan hafa irraa meeshaalee waraanaafi dhiyeessii dirooniitii bitachuuf dirqamuun himame. Janaraal Bulgaakov hojiirraa kaafamuun kan dhagahames, looltoonni haaraan Raashiyaa meeshaa waraanaa ligidaa'aa hidhachuun miidiyaa hawaasaa irra erga naannawu eegaleen booda ture. Kanneen Raashiyaa keessatti waraanicha deeggaranis hojiirraa hari'atamu janaraalichaatti kan gammadan yoo ta'u, Janaraal Mizintsev kan Maaruupool ugguruudhaan gahee ajajummaa baheera jedhamuun UKn qoqqophaan irra kaa'ame mudanuun kan simatamu fakkaata. Janaraal Mizintsev kan amma Maaruupool keessatti ajjeechaa namoota hedduutiif Yukireenotaan himatamu, Siriyaa keessattis waraana Raashiyaa dursuun haleellaa sukkanneessaa boombii magaalaa Aleeppoo gaggeessuun himatama. Waajjiri Dhimma Alaa UK tibba Bitooteessa keessa qoqqophaa gaheessa umuriin waggaa 60 kanarra keesseetti, Yukireeniifi Siriyaa keessatti ''ajjeechaawwan sukkanneessaa raawwachuun'' jechuun hiammattee turte. Tarkaanfiin hoggannaa jijjiruu Raashiyaa kunis kan dhagahame erga Aab Putiin ofumaan sochii waraanaa ittigaafatamummaa fudhachuun  janaaroota Yukireen keessatti argamaniif ofiisaatiin ajaja dabarsaa jira jedhu gabaasaaleen. Qondaaltoonni Ameerikaa CNN'tti akka himaniitti, ''caasaan ajajaa rakkoo qabaachuun'' Mooskoo keessatti Putiin akka ofiin waranaa keessatti si'ominaan hirmaatu dirqisiise jedhan.	https://www.bbc.com/afaanoromoo/articles/cz5n2z421vno
politics	Qondaaltonni ABO olaanoo shan to'annoo jala oolan	Miseensota koree hojii raawwachiiftuu dabalatee hoggantoonni ABO sagal hidhamusaanii dubbi himaan ABO BBC'tti himan. Dubbii himaan ABO Obbo Toleearaa Adabaa, manni hoggantoota kanneenii har'a ganamaa qabee poolisotaan marfamee erga sakatta'ameen booda hoggantoonni fi namoonni waliin turan kan biroollee mana hidhaatti geeffamuu isaanii dubbatan. Hoggantoota dabalatee namoonni sagal buufata poolisii 'Sostanyaa' jedhamu kan Finfinnneetti argamuutti geeffamuu isaanii himan. Miseensota koree raawwachiiftuu keessaa kan hidhaman, Abdii Raggaasaafi Mikaa'el Booran, miseensi gumii sabaa tokko Kennasaa Ayyaanaa, gorsaa olaanaa diinagdee kan ta'an Yaaddii Abdulshakuur, Dr Shuggux Galataa, gorsaa olaanaa dippiloomaasii fi konkolaachiftoota lamaafi eegdonni lama warra qabamanii hidhaman sagal keessatti argamu jedhan obbo Toleeraan. ''Sababiin hidhaa isaanii maal akka tahe baru hin dandeenye.  Erga marfamanii kaasees isaan quunnamuu hin dandeenyee,'' jechuun haala ture himu. ''Har'a ganamaa qabee ajaja mana murtiitiin alatti mana isaanii seenanii sakatta'aa turan,'' jedhan. Hoggantoonni ABO manni isaanii sakatta'amaa tures Finfinnee naannoo Kaarraa Qoree jedhamu walumaan akka jiraatanis dubbi himaan kun BBC'tti himaniiru. Humni nageenyaa hogganoota olaanoo ABO sakattaa'aa turanii, boodarra mana hidhaa dhaqatan eenyu akka tahan adda hin baasne jedhan. ''Qondaaltonni dhaabbichaa yeroo adda addaatti qabaman filannoo dhufu irratti dorgomu jedhamanii warra shakkamani dha jennee yaanna,'' jedhu Obbo Toleeraan. Dhimma kana gama mootummaan mirkaneessuuf Koomishinii Poolisii magaalaa Finfinneetti bilbillus, bilbilli waan hinkaaneef nuuf hinmilkoofne. Torba tokko dura ABO'n ibsa baaseen miseensonni koo 350 tahan naannawa Finfinnee fi godinaalee Oromiyaa gara garaa jumlaadhaan hidhamaa jiru jedhee ture.	https://www.bbc.com/afaanoromoo/oduu-51686849
politics	Fonqolcha Maayinamaar: Tarkaanfii waraanni fudhateen namootni baay'een magaalaa Baagotti ajjeefaman	"Namootni 80 ol humna nageenyaa Maayinamaariin magaalaa Baagoo jedhamtu keessatti ajjeefamaniiru jedhan rogeeyyiin biyyattii. Humni waraanaa reeffa namoota ajjeefamanii waan fuudhanii deemaniif lakkoofsi namoota ajjeefamanii ifatti baramuu hin dandeenye. Namootni ijaan argan miidiyaa biyya keessatti akka himanitti loltootni meeshaalee gurguddoo fayyadamaniiru. Akkasumas waanta socho'u kamuu haleelaa turan. Erga fonqolchi mootummaa biyyichatti gaggeeffameen as namootni 600 ol ajjeefamaniiru. Humni waraanaa aangoo isaa itti fufe tursiifachuuf jeequmsa mudate irratti tarkaanfii fudhataa jira. Ajjeechaan dhiyeenya raawwate magaalaa Baangoo, cinaa magaalaa Yaangon keessatti Jimaata darbe yoo tahu, jiraattotni magaalichaa gara gandoota ollaa jiraniitti guyyaa guutuu baqataa turan Gareen hidhamtoota irratti qorannoo gaggeessu 'Assistance Association for Political Prisoners (AAPP' lakkoofsi namoota du'anii isa jedhameen olidha jedha. Miidiyaaleen oduu Maayinamaar irratti qindeessan keessaa Ye Htut akkas jedhe: "" Akka yakka duguuggaa sanyiiti. Gaaddiduu kamiyyuu argannaan ni haleelu.'' Hiriirri mormii guddaan erga Guraandhala 1 bara 2021 humni waraanaa fonqolcha gaggeessuun aangoo qabatee labsii yeroo muddamaa waggaa tokkoof labsee guutummaa Maayinamaar, duraan maqaa Barmaa jedhamtu keessatti gaggeeffamaa jira. Humni waraanaa bara darbe filannoon gaggeeffame burjaajja'eera jechuun himata. Filannichaan hoggantuun filatamte Aangi Saan Suu Kii fi paartiin ishee Liigiin Dimokiraasii Biyyaalessaa aangoo qabatanii ture. Komishiniin filannoo ammoo himaticha kufaa taasiseera. Jimaata darbe miseensi paarlaamaa ari'amee fi UNtti ambaasadara Maayinamaar kan ture UNtti Manni Maree Nageenyaa humna waraanaa aanqoo qabate irratti tarkaanfii akka fudhatuuf waamicha dhiyeessanii ture. Wal gahii UN irratti Maayinamaar ''qarqara kufaatii irra jirti'' jechuun akeekkachiisaniiru. Gorsaa ol aanaan 'International Crisis Grou' Riichaardi Hoorsii, tarkaanfiin humna waraanaa biyyattii haala bulchuun hin danda'amne keessa galchaa jira jedhan."	https://www.bbc.com/afaanoromoo/oduu-56708599
politics	Durboonni Raashiyaa sadan abbaasaanii ajjeesan akka hiikaman gaafatame	Ji'a Adolessaa bara 2018 obbolaan ol adeeman sadii  mi'a qara qabuun abbaasaanii waraananii wayita hirriba keessa turetti Mooskootti ajjeesan. Qorannoon qo'atame abbaan isaanii xiinsammuusaaniis ta'e miidhaa qaamaa waggoota hedduuf irratti raawwachuutu mirkanaa'e. Ajjeechaa raawwachuun himatamaniis turan. Obbolaan sadan akkam ta'u? dhimmi jedhu Raashiyaatti mata duree falmiis ta'ee, namoonni 300,000 ol akka hidhaa gadhiifaman iyyaannoo dhiyaate mallatteessan. Adooleessa 27 bara 2018 maanguddoon ganna 57 abbaan isaanii Kachaachuraan jedhamu Kiristiinaa, Angelinaa fi Maariyaa waame. umuriidhaan Xixiqqoo turani. Tokko tokkoon kutaa isaatti waame hafaa lafaa sirriitti hin qulqulleessinee jechuun dheekkamee mimmixa ykn barbaree fuula isaanitti biife. Otoo baay'ee hin turiin hirribni isa qabe, Ijoolleen durbaa sadan haaduu, Burrusaan haleeluu eegalan, mimmixaa itti biifaan, Mataasaa amma du'utti madeessan akkasuma morma fi lapheesaas madeessan. Iddoo 30 ol  madeessaniitu argame. Poolisii isaanumti waamanii ta'ii sana booda hidhaman. Qo'annoon battaluma sana jalqabame seenaa bal'aa jeeqamuu maatii sana keessa ture mul'ise. Kachaachuraan ijoolleesaa durbaa irra deddeebiin waggoota 3'f reebaa akka ture, hiidhe akka tursiisu fi tutuqaa saalqunnamti irratti raawwataa ture. Himannaa isaaniratti dhiyaateef akka ittisa ragaatti kan dhiyaate dhimmoota kanatu dhiyaate. Dhimmichi saffisaan Raashiyaatti dubbii ijoo ta'e. Rogeeyyiin mirga namoomaa mirga isaanitu sarbame malee yakkamtoota miti, abbaasaaniirraa deeggarsa otoo hin taane sarbamiinsi waan irra gaheeefi midhamtoota jedhanii falmaniif. Haata'u malee, Raashiyaan seera sarbamiinsa mirga mana keessatti raawwatamuu itti to'attu hin qabdu. Seera haaraan  biyyattii bara 2017 jijjirame miseensi maatii miseensa reebichi irratti raawwatte hospitaala hin geeessine yoo ta'e maallaqaan ykn hidha amma torban 2 hidhama jedha. Sarbamiinsa mirgaa maatii keessatti raawwatamu poolisiin biyyatti akka '' dhimma maatiitti ilaala'' ykn hin deeggaru ykn odeeffannoo bal'aa hin kennu. Haati isaaniis akkuma ijoollee ishiitti reebichi fi rakkinni Kachaachuraan irra qaqqabaa ture. Ollaanis isaanii sodaata turan. Poolisiin dhimmicharratti tarkaanifii fudhachuun ragaan mul'isu hin  turre. Wayita abbaasaanii ajjeesan haatisaanii isaan waliin hin jiraattu. Kachaachuraan haadhasaaniitiin akka wal hin arginees uggure ture. Sakatta'insi xiinsammuu isaanirratti sassaabames qophaasanii addatti fo'amanii jiraataa fi  ta'ii ture yaadatanii dhiphataa akka turan agarsiise. Qoraannichirratti maaltu ta'e? Dhimmiisaanii suuta ilaalamaa ture. hidhaa hin turre garuu, gaazixeessitootatti akka hin dubbanne ykn namoota biroottis dhimmicharratti akka hin haasofne dhorkamanii turan. Abbaan alangaa ajjeechaa itti yaadamee raawwatame akka ta'e kaasuun fudhachuu dide. Wayita rafetti waraananii ganama haaduu keessa  baasuun gocha haaloo ba'iinsaaf raawwatamee jedhanii falman. Balleessaa raawwachuun isaanii yoo itti murame amma waggoota 20'f mana hidhamu. Anjeliinaan burrusaa qopheessite, Maariyaanimmoo  haaduu adamoof ta'u, Kiristinaan mimmixa fuulatti biifan qopheessite. Garuu, ogeeyyiin seeraa ajjechaan raawwatan dhuguma dubbachuuf taanaan ofirraa ittisuuf kan raawwatamee jedhan. Seerri yakkaa biyyatti aleellaa ofirraa qolachuun kan eeyyamamu akka tasaatti kan raawwatamu yoo ta'ee jedha. Akkasumas itti fufiinsaan iddoo tokkootti uggaramanii dararamuun yoo jiraates ni eeyyamama jedha. Ittisni ragaa dhiyaate yakki itti fufiinsaan waan irratti raawwatameef akka hidhaarraa gadhiifaman gaafata ture. Ogeeyyiin seera obbolota durbaa kana''  himannaan irratti dhiyaate akka addaan citu abdatu, qo'annoon qo'atame bara 2014 irraa eegale mirgasaanii sarbuun dararaa akka ture mul'ise. Rogeeyyiin mirga namoomaa fi lammileen Raashiyaa hedduun amma seerri biyyattin dhimmicharratti qabdu akka jijjiramu, dawoon mootummaa biyyattiin miidhamtootaaf akka qophaa'u, qabiinsa namoota miidhaa qaqqabsiisaniis akka jijjiramu gaafatan. Sarbamiinsi kun hagam hammaatadha? Ragaan dubartoota hammamitu rakkoon walfakkatu irraa akka qaqqabu agarsiisu hin jiru. Tilmaamni jiru maatii 4 keessaa tokkoorra miidhaan mana keessatti irraa qaqqaba jedhu rogeeyyiin. Dhimmi Margaarita Giracheevaa, kan abbaa warraa ishii inaaffadhaan harka ishii qottoon irraa cite dabalatee, himaannaan rifaachisisoon biroos ijoo dubbii ta'an. Ogeeyyiin akka jedhaniitti  dubartoonnni nama ajjeesanii mana hidhaa jiran harka 80'n  maatii keessatti aleellaa irra qaqqabu ofirraa qolachuutti raawwatama. Qaamoleen hawaasa biyyatti keessaa akka hin hiiikamne gaafatanis jiru. Waldaan 'Men's State' jedhamuu abbaan warraa mataa maatii ta'u fi  Sabboonummaan adda baafamani ilaamuu hin qabanii jedhu. waldaa kun  hordoftoota 150,000 guutan midiyaale hawaasarratti qabu'' ajjeechaa dhoksaati'' jechuun akka hin gadhiifamne deeggare. Sagalee himannaan obboloota durbaa kanarratti dhiyaate akka addaan citu gaafatutti dabaluun  walaloon, hiriirri fi tiyaatirri akka hiikaman deeggaru dhiyaachaa jira. Daariyaa Sereenkoo rogeettiin hiriira akka hiikaman deeggaruu guyyoota 3 'f turu qindeessite ,kaayyoon keenya namni kamiyyuu sodaa malee akka dubbatamuu fi oduun isaas akka dhagamu deeggaruudha jetti. ''Sarbamiinsi mirgaa mana keessatti raawwatamu Raashiyaa dhugumatti jira. tuffannee dhiisuu hin dandeenyu, garuu jireenya keenya miidha , dhuunfaanis mudannoo akkasiis qabna ''jette.	https://www.bbc.com/afaanoromoo/oduu-49431132
politics	Waraana Yuukireen: Zeleniskiin biyyoonni Awurooppaa weerara Raashiyaa dhaabsisuuf barfataniiru jechuun komatan	"Pireezidantiin Yuukireen Volodimiir Zeleniskii yaa'ii mana maree Awurooppaa Biraaselsitti taa'amerratti yaada kennaniin biyyoonni Awurooppaa weerara Raashiyaa dhaabsisuu irratti barfataniiru jechuun komatan. ""Qoqqobbiiwwan irra keessaniittu, sanaaf isin galateeffanna. Garuu barfattaniittu. Osoo irree tokkoon ittistaniittu ta'ee silaa Raashiyaan haga kana hin deemtu turte. Carraan dhaabsisuu tureera,'' jedhan. Waa'ee ujummoo guddicha boba'aa Raashiyaarraa karaa Jarmanii biyyoota Awurooppaatti geessuu 'Nord Stream 2' kaasuun, osoon sararri kun dursee cufameera ta'ee ''Raashiyaan goolama boba'aa hin uumtu turte,'' jedhan. Pireezidant Zeleniskiin biyyoonni ollaasaanii gaaffii miseensummaa Gamtaa Awurooppaa Yuukireen akka mirkaneessan gaafataniiru. ""Kanarrattis akka hin barfannen isin gaafadha,'' jedhan. Pireezidant Zeleniskiin biyyoota Awurooppaa hanga yoonaa gargaarsaa kennuufiirratti barfatan, akkasumas kanneen bira dhaabbachaa jiran maqaa waamuun dubbatan. Biyyoota akka Poolaand, Istooniyaa, Rippaabilika Cheek fi Itaalii yoo galateeffatan, Jarmanii, Poorchugaal, Ayarlaand fi Hangarii ammoo ni komatan. Hangariin garee lamaanirraayyuu wallaba taatee gidduu dhaabbachuusheetti kann hin gammadne Zeleniskiin, ‚'eenyu waliin akka jirtu murteeffachuu qabda. Hanga yoomiitti gidduu dhaabbatta?'' jechuun bulchaa biyyattii Viktor Orban gaafatan. Viktor Orban michuu Vilaadmiir Putiin bara dheeraati. Godaannisa Waraana Addunyaa lammaaffaarratti humnoota Naaziin raawwatamee darbe, kan kophee namoota jumlaan ajjeefamaniin siidaan yaadannoo Budaapest keessatti dhaabate yaadachiisan Zeleniskiin. Qondaalli Hangarii kun seenaa sana akka hin deebisne, Raashiyaa dura dhaabbachuu akka qaban gaafata Pireezidantiin Yuukireen. ""Kopheewwan sana ilaali. Seenaa sana yaadattee jennaan har'as taatee walfakkaataan addunyaa kana mudachuuf akka deemu hubatta. Kunimmoo waan Raashiyaan raawwataa jirtuudha,'' jedhan. Zeleniskiin dhiheenya kana paarlaamaa biyyoota addunyaa hedduuf waa'ee rakkoo biyyisaanii keessa jirtuu ibsaa jiru. Yuukireen tumsuurratti bakka biyyoonni lixaa hanqina qabu yookiin barfataniiru jedhanii yaadan dubbachuurraas boodatti jedhaa hin jiran."	https://www.bbc.com/afaanoromoo/oduu-60849410
politics	Reeffi loltuu Indiyaa badee turee waggoota 38 booda argame	Reeffi loltuu Indiyaa waggoota 38 dura gaara Himaalyaa keessatti badee argame. Chandrashekhar Harbola fi waayillan isaa 19 osoo Siyaachen keessatti oppireeshinii irra jiranii hurriin isaanitti haguuguun achi buuteen isaanii dhabame. Kun daangaa Indiyaa fi Paakistaan irratti yoo tahu, bara 1984 ta'e. Booda reeffi namoota 15 argame. Garuu kan namoota shanii badee achumaan hafe. Siyaachen dirree waraanaa adunyaa irraa baay'ee ol ka'aa tahe yoo tahu, loltootni biyyoota lameenii sababa hurrii fi cabbiin lubbuu isaanii dhabu ture. Loltuun reeffa harboolaa arge kan loltuu biraa tokkos argeera. Garee eenyu akka tahe sichi adda baha. Maatiin loltuu Harbolaa jedhamuu kan naannoo gaara Himaaliyaa jiraatan reeffi isaa argamuun waan yeroo dheeraa eegaa turanitti qalbiin isaanii akka boqotu dubatan. Sirni awwaalchaa isaa loltootaan dabaalamuun ganda isaa keessatti akka gaggeeffamuuf karoorfameera. Reeffi loltoota waggoota kurnaniif turee yeroo argamu kun kan jalqabaa miti. Gareen sakkatta'insa gaggeessu bara 2014 reeffa Tukaaraam V Paatil waggoota 21 booda argan. Siyaachen bakka Paakistaanii fi Indiyaan iti wal dhaban yoo tahu, naannicha waraana irraa bilisa gochuuf yaalamee hin milkaa'iin hafe. Biyyoonni meeshaa waraanaa nikularaa hidhatan lamaan bara 1984 tti Siyaachen qabachuuf wal waraananii turan. Waggoota 40 boodas ammas loltootni biyyoota lameenii gaara fayyaa namaaf gaarii hin taane keessa buufatanii jiru. Bara 2012 loltootni Paakistaan yoo xiqqaate 129 tahan naannoo cabbii Siyaachen keessatti du'an. Kun Paakistaanii fi Indiyaan naannoo balaafamaa kanaa loltoota isaanii akka baasan waamichi akka taasifamu godheera. Bara 2016 ammoo sababa hurrii jabaan loltootni Indiyaa yoo xiqqaate 10 tahan du'aniiru. Bara 2019 akkasuma loltootni afur yoo du'an biyyootni ollaa kunneen loltoota isaanii baasuuf eeyyamamoo osoo hin tahin turan.	https://www.bbc.com/afaanoromoo/articles/c0kqywv0vp1o
politics	Shaakala waraanaa Chaayinaa hordofee muddamniifi balaaleffannaan itti fufe	"Chaayinaan shaakala waraana guddaa taasistu guyyaa lammaffaaf itti fufuu hordofee balaaleeffannaa fi muddamni naannichatti cimaa jira. Xayyaaronni fi dooniwwan waraanaa Chaayinaa hedduun daangaa bishaan Taayiwanii fi Chaayinaa gargar baasu keessa seenuu ministeerri Ittisaa Taayiwaan ibsee jira. Dooniwwan waraanaa 10 fi xayyaaroni waraanaa 20 ta'an daangaa bishaan Taayiwaanii fi Chaayinaa gargar baasu  (Taiwan Strait) seenuu isaanii ministeerichi beeksiseera. Shaakalli waraanaa chaayinaan Taayiwaan irratti taasisaa jirtu kan ''gita hin qabnee fi dubbii barbaacha sababii hin qabneedha'' jedhan Ministirri Dhimma Alaa Ameerika Antoonii Biliinkan. Chaayinaan daawwannaa aangooftuu Ameerikaa Naansii Peeloosii Taayiwaaniitti taasifteef deebii kennuuf jecha odolittii irratti shaakala waaraanaa eegalte. \n\n''Gochaa raawwataa jiraniif sababiin kaa'amu danda'amu kamu hin jiru'' jechan Biliinkan haasaa fooramii biyyoota eeshiyaa irraatti taasisaniin. Kamiisa kaleessaa Chaayinaan misaa'eloota 11 gara bishaan daangaa Taayiwaanitti dhukaastee turte. Sochii Chaayinaa kana hordofuun humni waraana Taayiwaan misaa'elotaa, xayyaarota waraanaa fi dooniwwan waraanaa qopheessuu beeksise. Humni Ittisaa Taayiwan akka jedhutti, dandeettii ofirraa ittisuu agarsiisuu cimsee akka itti fufu ibsuun garuu ammoo waraanatti seenuf fedhii akka hin qabne ibseera. Ministeerri Muummee Muummee Jaappan Fuumiyoo Kishiida, ""Chaayinaan hatattamaan shaakala waraanaa akka dhaabdu Jaappaan ni barbaaddi,"" jedhan. Fuumiyoo Kishiidan har'a Naansii Peloosii wajjin erga wal arganii booda ibsa gaazexeessitootaf kennaniin, ""shaakalli waraanaa Chaayinaan taasisaa jirtu nageenya keenyaf rakkoo guddaa kan uumu fi nagummaa lammiilee keenyaa yaaddoo keessa kan galchuudha"" jedhan. Itti dabaluunis, ""Chaayinaan shaakala kana akka haqxuuf waamicha goonerra jedhee Peloositti himeera"" jedhan. Ministeerri Ittisaa Jaappan kalessa akka jedhetti misaa'elonni Chaayinaa shan daangaa Chaayinaa fi Jaappan irratti wal falman ""exclusive economic"" jedhamu keessati kufan. Iddoon kun daangaa bishaanii Chaayina fi Jaappan yeroo dheeraf kan kooti jedhanii irratti wal garreefataniidha. Af-ya'in mana maree Ameerikaa Naansii Peloosin, ""Chaayinaan angawoonni US Taayiwaan akka hin daawwanne dhorkuudhan Taayiwaan akka qophaatti hambistu hin barbaannu"" jedhan. Naansii Peloosi daawwannaa Taayiwanitti taasisaniin Chaayinaan akka malee dheekamtee shaakala waraanaa akka eegaltuuf sababa ta'era. Angawaan US kun garuu, ""Sagantaa daawwannaa kan nuuf qopheessu Chaayinaa miti"" jedhan. Pelosiin kana kan jedhan Embasii Ameerikaa Tookiyootti argamu keessayi. Daawwannaa biyyoota Eshiyaatti taasisan kanaan dhuma irratti Jaappaan daawwataa jiru. Ameerikaan dippiloomaasii ""Chaayina tokko"" jedhu akka deeggartu irra deddeebin ibsitus Taayiwaan wajjin michuummaa cimaa qabu. Kuni ammoo Chaayinaa hin gammachiisu. Nansii Pelosiin Taayiwaan daawwachuufi oduun jedhamu erga dhagahamee kaasee Chaayinaan akeekkachisaa turte. Akeekkachiisni kun garuu Pelosii daawwannaa Taayiwaan irraa hin dhorkine. Kana hordofuun, Chaayinaan shaakala waraanaa guddaa daangaa Taayiwaanitti eegalte. Chaayinaan, Taayiwaan akka bulchiinsa isheetti ilaalti. Taayiwaan garuu of-dandeessee jiraachuu barbaaddi."	https://www.bbc.com/afaanoromoo/articles/c3gpzdzelk4o
politics	Hidha Abbayyaa: Itoophiyaa, Sudaaniifi Masriin waraanatti seenuu danda'uu?	Dhimma Hidha Abbayyaa irratti Itoophiyaa, Sudaanii fi Masriin ammallee waliigalteerra hin geenye. Dabalataan, gama daangaa Itoophiyaa fi Sudaan muddamni jira. Dhihoo Masrii fi Sudaan walta'uumsa waraanaa taasisaniiru. Waliigalteen kuni leenjii waraanaa irraa kaasee hanga walta'uumsa diinagdee gaha. Ministirri Muummee Abiy Ahimad Kibxata darbe paarlaamaatti dhihaatanii gaafffii gaafatamaniif deebii yeroo kennanitti dhimmoota kaasan keessaa tokko tokko waa'ee Hidha Abbayyaati. ''Itoophiyaan fedhii Masriis ta'e Sudaan miidhuu hin qabdu. Haa ta'u malee, dukkana keessa jiraachuu hin feenu. Ibsaan keenya isaan kan fayyadu malee kan miidhu miti,'' jechuun ijaarsi isaa akka itti fufu himan. Itoophiyaan ganna baranaa hidha Abbayyaa yeroo lammataaf bishaan guutuuf yaada qabdi. Masrii fi Sudaan immoo kana dura waliigalteen akka raawwatu barbaadu. Dabalataan, biyyoonni lamaan Gamtaa Afrikaan ala Ameerikaa, UN fi Gamtaan Awurooppaa akka jaarsummaatti akka qooda fudhatu waliin gaafataniiru. Itoophiyaan garuu Gamtaa Afrikaan ala qaama kaan hirmaachisuuf fedha waan qabdu hin fakkaatu. Biyyoonni sadan erga dhihoo as waldhibdee hammaateetti galuun isaanii maaliifi? Dhimma Gaanfa Afrikaa kan itti dhiheenyaan kan hordofan, Landan irraa Abdurraahmaan Sayiid Abuhaashim ''sababni ijoo waldhibdeen hammaatuu ejjennoon Sudaan waan geeddarameefi'' jedhu. ''Abbayya ilaalchisee ejjennoon Itoophiyaa fi Sudaan tokko ture jechuun danda'ama. Amma ejjennoon Sudaan agarsiiste ejjennoo kana dura qabdurraa kan jijjiirameefi waan hin eegamnedha jedhamuu kan danda'udha,'' jedhu. Kanaafis, akka fakkenyaatti wanti kaasan ejjennoon mootummaa cee'umsaa Sudaan tokko ta'u dhabuudha. Waldhibdeen daangaa Itoophiyaa fi Sudaan gidduu ka'e hammana kan walitti buusudha jedhee hin yaadu kan jedhan xiinxalaan kuni, Itoophiyaan Tigraayitti lola seennaan kanatti carraa kana fayyadamani yaada jedhu qabu. Keessumaa waraanni Sudaan dhimma daangaa dhimma keessoof itti dhimma bahuufi fudhatama itti argachuuf barbaade ta'a malee koreen biyyoonni lamaan hundeessan karaa nagaa furuu danda'a ture jedhu. Akka xiinxalaa kanaatti Sudaan ejjennoo ishee kan jijjiirte dhimma biyya keessa qabdun walqabateeti jedhu. Dhimma kana irratti Nezarlaand irraa dhimma Gaanfa Afrikaa kan xiinxalan Adam Kaase (Dr) yaada Obbo Abdurraahmaaniin waliigalu. ''Sudaan keessumaa bara al - Bashiir ejjennoo Itoophiyaa waliin wal fakkaatu qabdi. Haa ta'u malee, al - Bashir erga kaafamanii booda dhimma keessoo ishee yoo ilaallu biyya bulchaa tokko qabdu hin fakkaattu. ''Kutaan waraanni hoogganu jira. Isa keessammoo 'rapid force' kan jedhamu jira. Ergasiimmoo bulchiinsi sivilii MM Abdallaa Hamdookin hoogganamu jira. Ejjennoon hooggantoota lamaanii tokko miti,'' jedhu. Akka xiinxalaa kanaatti taanaan Sudaan keessa qaamni Itoophiyaa waliin ejjennoo walfakkaataa ta'e mul'isaa ture hoggansa MM Abdallaa Hamdookin hoogganamudha. Haa ta'u malee, lolli Naannoo Tigraayitti erga eegale booda waraanni Sudaan humna isaa cimsataa jiraachuu kan ibsan Dr Adam, ''hooggansi sivilii immoo humna duratti mariin arganna jedhan caalaa amma humna cimsanna yaada jedhu qabu,'' jedhu. Xiinxaltoonni lamaanuu waldhibdeen daangaa Itoophiyaa fi Sudaan itti jiran mariin dhimma Abbayyaa akka muddama seenu sababa ta'u danda'a jechuun tilmaama qaban ibsu. Sudaan ejjennoo ishee jijjiiruurraan kan ka'e gara Masrii caalsifatteetti. Waliigalteen dhihoo mallatteessanis jira. Eenyutu buufata jennee kan gaafanne Adam (Dr) dhimmichi waa'ee hidha Abbayyaa qofa osoo hin taane dhimma daangaas ta'eera. Sababa kanaan, Sudaanonni dhimmichi adda qoqqoodanii kan Abbayyaa fi daangaa jedhanii dubbachuu hin danda'ani. ''Waliigalteen Sudaanii fi Masriin taasisan bal'aadha. Walitti dhufeenya dippilomasiis qaba. Kaanis jiru. Itoophiyaan dhiibbaan itti cimee ejjennoon Abbayyarratti qabdu yoo laaffiste Masriinis, Sudaanis ni fayyadamu. Kanaaf, faayidaan isaan lamaaniifuudha.'' Ta'us, ''akka namoonni tokko tokko jedhan dhimmichi gara waraanatti kan adeemu yoo ta'e Sudaan kan buufattu caalaa miidhamuu dandeessi,'' jedhu. ''Akkuma beekamu diinagdeen ishee dadhabaadha. Bakkaa bakkatti waldhibdeen jira. Lolli kaanaan Itoophiyaanis akkuma miidhamtu Sudaanis haalaan miidhamti. Lolli yoo eegale kan haalaan fayyadamtu Masriidha,'' jedhu. Obbo Abdurraahmaan gama isaaniin Itoophiyaafi Sudaan tasgabbaa'u dhabuun isaanii Masriif fayyada kan jedhan jiraatanis isaan garuu yaada kanatti wal hin galan. ''Dhuguma Sudaan waggoota dheeraaf wal waraansa waliini keessa turuun ishee Masriif mijatee ture. Sababni isaas gahee bishaanii isaanii malu ol argataa turan. Ta'us, dhimmi kuni stiraatejikii hin turre. Sababni isaas faayidaa kan fuuladuraa kan bu'uura godhate hin turre waan ta'ef.'' Amma hidhi Abbayyaa xumuramaa waan jiruuf filannoon Masriin qabdu biyyoota yaa'a laga Abbayyaa waliin waliigaltee seenanii filmaata fedhiin hunduu ittiin guutamu barbaadu malee faayidaan tasgabbii dhabuu biyyoota kaanirratti bu'uureeffate hin baasu jedhu. Itti fayyadama bishaan Abbayyaa waliin walqabatee yaaddoo lolli ka'u danda'a jedhu akka qaban Dr Adam dubbatu. ''Waraana seenuuf fedhiin dhibus hubannoon dogongoraa jiraachuu mala. Qaamni biraa maal gochuu mala jechaa tarkaanfii kan fudhattu. Odeeffannoo guutuu yoo hin qabaanne murtee dogongoraa fudhachuu malta. Kanaaf, murteewwan dogongoraa akkanaa dhimmicha to'annoon ala gochuun danda'u yaaddoo jedhun qaba,'' jedhu. Dr Adam itti aansuunis Itoophiyaa fi Sudaan rakkoo biyya keessaa qaban eeruun waraana ni fedhu jedhanii akka hin yaadne himu. ''Haa ta'u malee, lolicha barbaaduu malu. Waraanni Sudaan biyyattii dammaqsuuf itti fayyadamuu danda'a. Gama Itoophiyaanis akkasuma barbaadamuu danda'a. Lola ijootti seenuuf fedhis, humnas qabu jedhee hin amanu. Ta'us, dogongorri raawwatuu mala.'' Kanas akka fakkeenyaatti mootummaan MM Abdallaa Hamdook waraana biyyattii irratti to'annoo hin qabu, gama Itoophiyaas humnoonni mootummaan ala socho'an jiru jedhu. Obbo Abdurahmaan immoo lolli ka'u dhiisuu danda'a yaada jedhu qabu. ''Dhibba keessaa osoo kaa'i naan jette 50% yookiin isaa gadiin kaa'a. Muddamni amma jiru biyyi tokko isa kaan irratti dhiibbaa uumuuf malee waraanatti seenuuf fedhiin waan jiru natti hin fakkaatu. '' Ta'us, Itoophiyaan osoo dhimma biyya keessaan qabamtee jirtuu Sudaaniifi Masriin haalli isaa mijataadha jechuu danda'u jedhu. ''Sudaaniifi Masriin dhimmi kuni furmaata waaraa yoo hin arganne karaa salphaan hiikamuu akka hin dandeenye beeku. Dhimmi kuni mootummaa MM Abiy Ahimadin milkaa'u dhabus mootummaa dhufun ka'un isaa hin oolu. Sababni isaas dhimmichi bara MM Mallas ka'aa ture.'' Sababa kanaaf, dhimmichi humna ofii agarsiisuufi dhiibbaa uumuu malee waraanatti seenuuf fedhiin hin jiru jechuun ibsu. MM Abiy haala Sudaan waliin jiru ilaalchisuun ''waraana hin caamnetti hin seennu'' jechuun biyyattiin waraanatti seenuu akka hin barbaanne paarlaamaatti dubbataniiru. ''Mariidhaan furuuf carraaqqii keenya itti fufna.'' Obbo Abduraahmaan Itoophiyaafi Sudaan gama daanga waraana yoo seenan Masriin Sudaaniin deeggarurra kan darbe kallattiin hirmaachuu dandeessi jedhu. Ta'us garuu Sudaan amma Masrii abdattee malee haala amma keessa jirtuu haa turuuti bara tasgabbii qabaachaa turtees humna waraanaa qabdi jedhee hin yaadu jedhu. Dabalataan, Masriifi Sudaan yoo waliif goran Ertiraan Itoophiyaatti goruu malti jechuun xiinxaltoonni kaasan jiru. Dr Adam gama isaaniin erga lolli eegale booda maal akka ta'u hin beekamu, eenyu maal godha kan jedhu tilmaamuun nama rakkisa jedhu. ''Kaayyoon ijoo mootummaa Ertiraa TPLF balleessuu waan ta'ef xiyyeeffannoon Itoophiyaa gara Sudaanis ta'e kaanin akka qabamu hin barbaadu. Ertiraan hanga danda'amef Sudaan waliin nagaan akka bu'u barbaaddi,'' jedhu. ''Itoophiyaafi Sudaan gara Sudaan Kibbaa kan deemanis dhiibbaa uumuuf natti fakkaata.'' Xinxaltoonni lamaan gahee biyyoota kaanin wal hin galan. Dr Adam erga lola Tigraayi dippilomasiin Itoophiyaa laafuu ibsu. Obbo Abdurahmaan garuu ejjenoon Itoophiyaan Gamtaa Afrikaarratti qabdu kan Masriifi Sudaan kan caaledha jedhu. Dabalataan, biyyoonni laga naayil gadii osoo lolli ka'e kallattiin hirmaatu dhabu jedhu. Ta'us, kallattiin Masriifi Sudaan deeggaru ilaalcha jedhu hin qabani. Obbo Abdurahmaan immoo biyyoonni Gaanfa Afrikaa Itoophiyaa waliin gama teessuma lafaa, diinagdeefi hawaasummaa walitti hidhiinsa waan qabaniif ejjennoo Itoophiyaa waliin waliigalu qabaachuu malu yaada jedhu qabu. Xinxaltoonni kunneen biyyoonni gurguddoo dhimma biyyoota sadan irratti qooda kallattii hin taane qabaachuu malu jedhu. Itoophiyaan marii hidha Abbayyaa irratti dhiibbaa qabdu guddisuuf tasgabbii dhabuu biyya keessaa sireessuu akka qabdu Dr Adam amanu. Kanaan ala gama daangaatiinis ta'e hidha irratti jijjiiramni ejjennoo dhalachuu danda'a jedhu. Kunimmoo deebi'e tasgabbii dhabuu biyya keessaa ni bal'isa yaada jedhu qabu. Itoophiyaan tasgabboofte gama dippilomasiitiinis bu'aa argamsiisuu dandeessu jechuun himu.	https://www.bbc.com/afaanoromoo/oduu-56554003
politics	Burkinaa Faasoo: Waraanni biyyattii fonqolcha gaggeessuun aangoo qabachuu hime	Burkinaa Faasootti humni waraanaa fonqolcha gaggeessuun aangoo qabachuu ibse. Humni waraanaa biyyattii aangoo qabachuu isaa televizhinii mootummaa irratti kan labse ammoo qondaala waraanaati. Qondaalli kun ibsa isaanii kana keessatti mootummaafi paarlaamaan biyyattii akka bittinnaa'es himaniiru. Pirezidant Rooch Kaaboreen eessa akka jiran hin beekamu. Qondaalli waraanaa kun garuu namoonni to'ataman martinuu bakka wabii nageenyaa qabu jiru jedhan. Fonqolchi kun kan gaggeeffame loltoonni buufata waraanaa erga qabatanii guyyaa tokkoon boodadha. Yeroo buufata waraanaa sana qabatanitti dhukaasni magaalaa guddoo biyyattii keessatti dhaga'amaa tureera. Ganama kana paartiin biyya bulchaa jiru Warraaqasa Ummataa Fuul-duratti Tarkaanfachuuf (PMP) jedhamu akka jedhetti, Mr. Kaaboree fi ministiroonni mootummaa yaalii ajjeechaa irraa oolaniiru. Dilbatarra ammoo, loltoonni diddaa agarsiisan hogganaan waraanaa akka hojiirraa kaafamu, akkasumas garee milishoota Islaamistootaa loluudhaaf qabeenyi dabalataa akka kennamuuf gaafatanii turan.	https://www.bbc.com/afaanoromoo/oduu-60112440
politics	Mootummaan Dr Illeenii G/Madiin mana maree gorsitoota dinagdee keessaa baase	Dr Illeenii G/Madin Mana Maree Gorsitoota Diinagdee MM Abiy Ahimad hundeessan keessaa guyyaa har'aa eegalee baafamuu Ministeerri Pilaaniifi Misoomaa beeksise. Sababni Dr Illeenii mana marichaa keessaa baasef sababa isaan walgahii onlaayinii Giddugala Nagaafi Misoomaa Idil - Addunyaa (PDCI) irratti hirmaataniifi. Mariicha irratti ''mootummaa Itoophiyaa filannoo seeraan filame jijjiiruufi ajandaa mootummaa ce'umsaa hundeessuu irratti hirmaachuun yaada yeroo kennan waan mul'ataniifi,'' jedheera ministeerichi. Guyyoota muraasa dura Dr Illeeniin ibsa baasaniin immoo qaama siyaasaa kamiinu hidhata akka hin qabne ibsaniiru. Ibsi ministeerichaa yaadotni DR Illeenii walgahii dhoksaan taasifamerra kaasan ''garee mana maree bakka bu'oota ummataan shororkeessummaan farrajame kan ifatti deeggarudha,'' jedheera. Torban kana eeyyamni dhaabbata miti mootummaa Giddugala Nagaafi Misoomaa Idil - Addunyaa (PDCI) jedhamuufi Itoophiyaa keessa socho'u kuni eeyyamni isaa haqameera. Akkaatuma Labsii Yeroo Muddamaatiin ''jiraachuufi birmadummaa biyyaa balaarra buusuf deeggarsa ni taasisa jechuun,'' eeyyamni isaa Abbaa Taayitaa Waldaalee Sivilii Itoophiyaan haqameera. Labsiin yeroo muddamaa Itoophiyaa dhaabbilee sivilii kanneen mootummaan shororkeessaa jedhe labsi kallattiinis ta'e kallattiin ala deeggarsa ni taasisu jedhee amane irraa eeyyama mulquu danda'a. Dhihoo viidiyoo miliqee baheen Dr Illeenii, Pirof Efreem Yisihaaq, Ambaasaaddar Birhaana G/Kiristoos, namoota Itoophiyaa beekamoo biroo, ambaasaaddaroota duraanii US fi kaan yeroo mari'atan mul'ataniiru. Kunis, ijoo dubbii ta'eera. Deebii Dr Illeeniin gama tiwiitara isaanii qoodaniin hirmaannaan walgahii sana irratti haala hin taanen akka hubatameefi kaayyoon walgahichaas Itoophiyaa keessa nagaa fiduuf kan kaayyeffatedha jedhaniiru. Itoophiyaatti mootummaa ce'umsaa hundeessuu dabalatee heera biyyattiin ala jijjiirama mootummaa taasifamu kamu akka hin deeggarre himan. Hirmaannaan isaaniis akka lammii Itoophiyaa tokkotti diinagdee biyyattii waraanichaan miidhame deebisanii ijaaruuf fala barbaaduuf akka ta'e himan. Kanas yeroo raawwatan dhuunfaan malee dhaabbata dalaganiif akka bakka hin buune himan. Dabalataan, dhaabbati isaanii kanneen hojii kalaqan gargaaru, Biluu Muun, jedhamu cufamee mootummaan qorannoo irratti gaggeessaa akka jiru hoogganaan dhaabbatichaa Saamu'el Baqqalaa tiwiitara gubbaa barreessaniiru. Obbo Saamu'el waan Dr Illeeniin dalagan mormuun aangoo isaaniirraa gadhiisuu isaanii fuula tiwiitara isaanii irratti beeksisaniiru. Gama kaaniin kan Dr Illeeniin qooda keessaa kan qabaniifi kanneen hojii kalaqaniif haala mijataa uumuuf bakka hojii gabaabaafi dheeraa kan dhiheessu 'Biluu Sipees' keessa kan qooda qabanis Dr Illeenii qeeqaniiru. Dhaabbaticha keessa qooda kan qaban ogeessi diinagdee beekamaa Obbo Zamadeenah Nigaatuufi Yaasir Baagirash hirmaannaa walgahii Dr Illeenii akka balaaleeffatan tiwiitara gubbaa ibsaniiru. Pirofeesar Efreem Yisihaaq marii dhaabbati isaanii qopheesse karaa dogongoraan hubatameera jechuun ibsa baasaniiru. Walgahichi akka jedhametti dhoksaan akka hin ta'amneefi gama mootummaan UN'tti Ambaasaaddarri Itoophiyaa Taayye Astqasillaasee waamichi taasifamuufis waan isaan hin mijanneef hirmaatuu dhaban jedhan. Manni Maree Gorsitoota Diinagdee Walabaa ALI bara 2013 ture lammiilee Itoophiyaafi dhalattoota Itoophiyaa walitti fiduun kan hundaa'e. Gaheen isaaniis imaammata diinagdee biyyattiifi kallattii misoomaa irratti gorsa walabaa kennuuf akkasumas gamaaggama taasisuuf kan hunda'eedha. Kunneenis lakkoofsi isaanii kudha jaha dha. Kanneen keessaa tokko Dr Illeenii G/Madinidha. Ministeerri Pilaaniifi Misoomaa akka har'a beeksisetti miseensonni mana marichaa miseensa paartii kamirraayyuu bilisa akka ta'u qaban ibsa. Akkaatuma kanaan manni marichaa wal gahii arifachiisaa Sadaasa 18, 2014 taasiseen dalagaa Dr Illeeniin gadduu ibsee ammaan achi miseensa Mana Maree Gorsitoota Diinagdee Walabaa keessaa akka bahan murteessuu beeksise. Dr Illeeniin kalaqa hojiin, kanneen hojii kalaqaniif carraa kennuun akkasumas Gabaa Oomisha Itoophiyaa (ECX) eegalsiisuun beekamu. Dhihoo immoo Sagantaa Misoomaa Dhaabbata Biyyoota Gamtoomanii (UNDP) keessa damee haaraa dargaggoota hojii kalaqan deeggaruuf hundaa'e hoogganuuf muudamuun isaanii ni yaadatama.	https://www.bbc.com/afaanoromoo/oduu-59450769
politics	Walitti bu'iinsa Libiyaa: Balaan Raashiyaafi Tarkii Siriyaa biraa Afirikaa keessatti uumaa laata?	Liibiyaan yeroo hamaa goolabaa kan jirtu fakkaattuyyuu biyya wal-waraansa waliiniin raafamaa baate gatii taateef haalli foyya'aa akka dhufu waanti mirkanaa  jiru. Bara darberraa kaasee nama jabaa baha Liibiyaa kan jedhamu Jeneraal Kaaliifaa Haaftaar magaala guddoo biyyattii Tiriippooliidhaan to'achuuf yaalaa ture. Tarkiin mootummaa Tiriippoolii Mootummoota Gamtoomaniin beekamti argate waliin lolatti makamteetti. Loltoonni Jeneraal Haftaar meehsaalee Raashiyaan gargaartu waliin gara duubaatti deebi'aa jiru. Ammallee kun lammiileen Liibiyaa nagaa argachuu hin agarsiisu. Biyyi isaanii boba'aan badhaate mirga isaanii akka kabachistu dha abjuun isaanii. Mirgas,nagaas hin qaban. Warreen mana isaanii hin dhabne weerara Covid19n booda mana isaanii cufataniitu jiru. Haleellaan akka irra hin geenyes sodaatu, waraanichi kiliinikaa fi hospitaala baayyee barbadeesseera. Lixa Libiiyaattii qofa namooti 200,000 qe'ee isaaniirraa buqqa'aniiru jedha dhaabbati Hiyuumaan Raayits Wooch. Egereen Liibiyaa maal fakkaata? Hojjettuun Hiyumaan Raayits Waach Haanaan Saalaah Liibiyaan 2011 irraa qabee biyya abbaa hin qabne taatee jirti jetti. Qaamoti waraanaa gama kamiinuu jiran namoota nagaa akka malee miidhaa turan,keesumaa gama Jeneraal Haaftaariin haleellaawwan yakka waraanaa tahuu danda'an galmaa'aniiru jetteetti. Amma amanuuf rakkisus jalqaba yeroo Koloneel Gaadaafiin angoorraa bu'an Liibiyaan egeree gaarii waan qabaattu fakkaatti ture. Liibiyaan galaana Meditaraaniyaanii waliin daangaa km2000 qooddatti,iddoowwan hambaa seenaa Xaaliyaanii waliin qixxee tahanis qabdi. Garuu Liibiyaan waggaa kudhan dura kan diigamuu jalqabde ammallee barbadaa'aa jirti. Erga Koloneel Gaadaafiin aangoorraa bu'anii biyyattiin sirnaan bultee hin beektu. Namoonni itti gaafatamummaa mootummaa gurguddaa irra jiran waan mootumma hunda qabataniitu turan. Lammiileen Liibiyaa qabsaa'ota ofiin jedhan immoo biyyoota jajjabaa irraa gargaarsa gaafachuuf qophii hin turre. Biyyooti alaa gama isaaniin immoo erga Gaadaafii buusaniin booda hojii xumurree jedhan.Biyyi akka ijaaramtu gargaaruun seenaa biraa dha. Biyyattiin bulchiinsota xixxiqqootti hirmuuf yeroo hin fudhanne. Milishoonni ajandaa ofii gatii qabaniif  qawwee isaanii lafa kaa'uu hin fedhan. Marii fi araarri gama dippiloomaatotaa fi biyyootaan taasifames hin milkoofne ture. Jeneeraal Haaftaar bara 2014tti garee warra Islaamummaa dhaadhessu Beengaazii irraa balleessuun  of jabeessee mula'te. Jeneraalichi Liibiyaa keessatti beekamaa dha. Gaaadaafiin akka aangoorraa bu'uuf Ameerikaa,Vajiniiyaa taa'ee shira xaxaaa ture. Dhumarratti Jeneraala kanaafii mootummaan Tiriippoolii bulchu gidduu lolli eegale.  Biyyattiin immoo silumaa diiigamaa jirti kan caalu tahaa dhufte. Liibiyaa eenyutu to'achaa jira? Warreen Ministira Mummee Faayez al-Siraaj deeggaran• Tarkii• Kaataar• Xaaliyaanii Warreen  Jeneraal Haaftaar Kaaliif deeggaran•  Yuunaayitid Arab Imireets• Joordaan• Masrii•  Raashiyaa• Firaans Yeroo waraanni walii waliinii jiraatu humnooti alaa gidduu galuun waan hin hafne dha. Liibiya irraa baayyeetu fedhii qaba. Kuufamni boba'aan Afrikaa inni guddaan achitti argama. Uummata immoo miiliyoona torba qofa qabdi. Qubsumaan immoo faallaa ardii awurooppaa waan jirtuuf boba'aa karaa Meeditaraaniyaanii daldaluuf mijataa dha. Biyyoota oomisha boba'aan naannichaa wal dorgomaa karaa balaa qaburra deemaniiti oomisha isaanii daldalu. Ameerikaan humnoota lameen kana yeroo garaagaraa jajjbeessaa turte.Ejennoon ishees ifaa miti. Amma sodaan inni guddaan pireezidaantiin Raashiyaa akkuma Siiriyaa keessatti hundee jabeefate Liibiyaattis akka irra hin deebine dha. Waraannii Liibiyaa kan Siiriyaa fakkaachaa jira. Egeree fi carraan biyyoota lamaan kanaa harka humnoota alaati jira. Tarkii fi Raashiyaan waliigaltee karaa hoggantoota isaanii Siriiyaa irratti raawwatani dha kan isaan Liibiyaa keessatti raawwachaa jiran taha. Dirreen waraana isa olaanaa Barreessaan Jarman Woolfaarm Laachar addaan diigamuu Liibiyaa irratti kitaaba barreesse, pireezidaantonni Tarkii fi Raashiyaa isa Jeneeraalichi Tiriippoolii haleelu dhaabsisanii miidhama qaqqabuuf itti gaafatamummaa fudhachuu danda'u ture jedha. ''Waa'ee biyyoota alaa lamaan dhiibbaa Liibiyaa irratti uumuuf wal dorgomaa jiraniitii haasa'aa jirra fedhiin isaanii kunis itti fufuu mala,'' jedheera.Kuni garuu humnoota kaaniifi ummata biyyattiin fudhatma qabaachuu nan shakka jedheera. Waraanni itti aanu guddaan iddoo Taarhunaa jedhamtutti gaggeefama. Kunis Magaala guddoo biyyattiirraa kibba-bahatti km 90 fagaattee kan argamtu dha. Nannoon kun humnoota Jeneraal Haaftariin kan qabame yoo tahu, loltoonni baayyeen loltoota duraanii Gaadaafii al-Qaaniyaat jedhamani dha. Mormitoota Gaadaafii kan turaniifii amma immoo mootummaa Tiriippoolii kan deeggaranis gara Taarhunaatti adeemaa jiru. Bulchiinsa duraanii waraanuun ammallee dhimma Liibiyaa hin dhumne dha.	https://www.bbc.com/afaanoromoo/oduu-52872243
politics	MM Sudaan Abdallaa Hamdook mormii guddaa booda aangoo gadi dhiisan	Hiriirri moormii guddaa biraan magaalaa guddittii Kaartuum keessatti erga gaggeeffamee booda, Ministirri Muummee Sudaan Abdallaa Hamdook aangoo gadhiisaan. Waliigaltee MM Hamdook dhiyeenya humna waraanaa Onkololeessa keessaa isaan fonqolchee ture waliin taasisan mormuun namootni kumaatamaan lakkaa’aman hiriira ba’aniiru. Dhaaddannoo “aangoon uummataaf” jedhu dhageessisaa, aangoon bulchiinsa siviiliitti akka deebi’uuf gaafataniiru. Ta’us garuu humnootni waraanaa tarkaanfii cimaa biraa fudhachuun, lubbuun namoota lamaa darbeera. MM Hamdook aangoo gadhiisuuf murteessuun isaanii, humni waraanaa guutummaatti mootummaa akka to’atu taasiseera. Erga warraaqsa guddaa booda bulchaan yeroo dheeraa biyyatti Omar al- Bashir bara 2019’tti aangoorraa kaafamee booda,  kun yaalii Sudaan bulchiinsa diimokiraatawaa qabaachuuf taasisuuf kufaatii biraadha. Ibsa TV irratti kennaniin, Hamdook “biyyattiin haala hamaa guutummaatti nageenyashee balaaf saaxilu” keessa jirti jedhaniiru. Biyyattiin “balaatti akka hin seenne” goochuuf hanga danda’an yaalanis “ wanta yaalame hundarra darbee garuu waliigalteerra ga’amuun hin danda’amne” jechuun  himaniiru. Onkololeessa 25 humni waraanaa fonqolcha raawwatee aangoo erga qabatee booda MM Hamdook mana keessatti hidhamee ture. Boodarra waliigaltee Hamdook waliin Sadaasa keessa taasifameen, aangoo ministira muummichaatti deebifamuun hanga filannoon gaggeeffamutti kaabinee akka hoggananiif yaadamee ture. Ta’us garuu mootummaan siiviilii haaraan kun aangoo hagamii akka qabaatu ifa hin turre, mormitoonnis humna waraanaa akka hin ammanne himu. Dilbata nammootni kumaatamaan lakkaa’aman daandilee Kaartuum fi Omdurmaanitti ba’uun, humni waraanaa siyaasa keessa akka ba’u gaaffachuun dhaaddannoo dhageessisaa turaniiru. Miidiyaa hawaasummaa irratti rogeessoonni barri 2022 “wagga itti mormiin itti fufu ta’a” jedhaniiru. Fonqolcha mootummaa kana booda, hiriirota mormii irratti namootni 50 ol ajjeefamuu isaanii, Gartuun Oggeessota Fayyaa Deeggartoota Dimookraasii Sudaan ni hima. Fonqilchicha kan hogganne Jeneraal Abdel Fattaa al- Burhaan, fonqolchi Onkoloolessaa kun, murtoo humni waraanaa, waraana wal-waliinii ka’uuf deemu dhaabuuf taasisedha jechuun falma. Filannoo bara 2023’tti gaggeeffamuuf karoorfameen, Sudaan gara bulchiinsa siiviliitti ce’uuf kaayyoo akka qabdus hima.	https://www.bbc.com/afaanoromoo/oduu-59856618
politics	Poolisiin Loos Anjeles akkaawuntii sobaan fayyadamtoota basaasu akka dhaabu gaafatame	"Dhaabbatni Feesbuuk Waajjirri Poolisii Loos Anjeles (LAPD), fuula sobaa banuun fayyadamtoota irratti basaasa gaggeessu akka dhaabuuf gaafate. Kunis kan ta'e, gaazexaan The Guardian, poolisiin US dhabbilee teeknoolojii waliin ta'uun, yakka furuuf jecha odeeffannoo fayyadamtootaa ilaalaa akka jiru erga gabaasee booda. Feesbuukiin akkaawontii ykn fuulaa sobaa uumuufi fayyadamuu ciminaan dhorka. ""Qondaaltonni poolisii akka akkaawuntii sobaa fayyadamuun 'qorannoo interneeta irraa gaggeessan' eeyyamuu qofa osoo hin taane, LAPD'n poolisoonni akkaawuntii sobaa akka uuman godheera,"" jechuun itti aanaan hogganaa Feesbuukiifi barreessaan mirga namoomaa Rooy Oostin xalayaa qajeelfamoota Feesbuukii ibsan irratti barreesseera. ""Fudhatamummaan qajeelfamoota kanaa LAPD irratti kan hundaa'u ta'us, qondaaltonni poolisii tajaajila keenya irratti yeroo akkaawuntii banan qajeelfamoota Feesbuukii kabajuu qabu. Dhabbaatni poolisii Feesbuukii irratti gocha akkawuuntii sobaan, nama biraa of fakkeessuu fi basaasaaf jecha odeeffannoo funaanuu hojjatu hunda dhaabuu qaba."" Odeeffannoon gaalmee poolisii irraa gaffii dhabbata miti mootummaa Brennan Center of Justice jedhamun bara 2019tti argame akka mul'isutti, LAPD'n sooftiweerii to'annoo miidiyaa hawaasummaa Voyager Labs jedhamu fayyadamuun, miidiyaalee hawaasummaa shakkamtootaa fi hiriyyoota isaanii irraa odeeffannoo funaanaa tureera. Voyager Labs akka jedhutti sooftweeriin isaa odeeffannoo hedduu fayyadamuun, karooraa fi amantaa fayyadamtootaa adda baasuun akka danda'amu gochuun, yakka furuuf gargaaraa jedha. LAPD'n softiweeriin kun keessummaa sochii gartuu yakkamtoota interneeta irra jiruu, saamicha raawwatamee fi ajjeechaa adda adda irratti ragaa funaanuuf akka gargaaru erga iimeeliin barreesseen ibseera. Facebook maqaasaa 'Meta' jechuun geeddarate Feesbuukii fi Apple maaliif wal hin jaalatani? Feesbuukiin fayyadamtootaa isaa irratti basaasuu fi akkawuntii sobaa uumuun , kayyoo isaa namootni ' akka wal qunnamaniifi eenyummaa isaanii sirrii akka waliif qodaniif' uumame kan falmudha jedha. Ta'us garuu, Awustiraaliyaa irraa ogeessi nageenyaa, basaasa seera qabeessaa irratti hojjetu, Roobart Pootar, akkawuntii maqaa sobaan uumuun namoota akka roggeessota mirga namoomaa fi gazeexessitoota eenyummaa isaanii nageenyaaf jecha dhooksan ykn fayyadamtoota biyyootii to'annoo fi gulaalli inteerneeta jiru keessa jiraniif barbaachisaadha jedha. Dabalataanis Feesbuukiin dhimma, beeksisa siyaasaa nama dogoggorsanii, gowwoomsa interneetaa fi miidhaa miidiyaan hawaasummaa ijoollee irratti qabu irratti xiyyeeffachuu dhisee LAPD irratti mormii cimaa uumuun isaa nama dhiba jedha. ""Feesbuukiin waltajjii hawaasa rakkoo uumanii akka, daa'imman seeraan ala daddabsuu, shororkeessummaa fi oduu sobaa Covid irratti argaman ta'uun isaa nama dhiba."" ""Garuu kana hunda caalaa isa LAPD'n tajaajila isaa sirritti fayyadamuu dhabuu isaa irratti xiyyeeffata,"" jechuun BBCtti himeera. Iftoominaa fi itti gaafatamummaa qabaachuu isaa himuus, Hagayya keessa miidiyaan hawaasummaa kun fuula hayyoota US beeksiisaa siiyaasaa qoratan dhorkeera. Feesbuukiin hojiin qorattoota kanaa nageenyaa miidiyaa isaa kan miidhudha jedhus, qorattoonni kun garuu hojiin isaanii dimookraasii eegsisuu fi iftoomina miidiyaa hawaaasummaa eegsisuuf barbaachisaadha jechuun falmaniiru."	https://www.bbc.com/afaanoromoo/oduu-59352948
politics	Mana poolisii malaammaltumman shakkameetti manni fincaanii warqeen faayame argame	Manni fincaani warqeen faayamee fi meeshaleen gati jabeessi biroo mana poolisii qorattonni Raashiyaa sakkata’an keessatti argameera. Qorattonni kun gartuu poolisoota  malaammaltummaan shakkaman to’annoo jala olchaniidha. Marsariitii Koree Qorannoo Yakkaa (SK) irratti viidiyoon mana guddaa wantoota gatii jabbiyyeen faayame agarsiisu mul'ateera. Kunn manneen sakkata’aman keessaa tokkodha. Hogganaa poolisii tiraafikii nannoo kibba Sitavropool Koloneel Aleksii Safanoov dabalatee poolisootni ja’a biroon to’annoo jala oolaniiru. Polisootni tiraafikaa daldaloota haaraaf eeyyama sobaa kennuun mattaa’aa fudhachaa akka turan himameera. Eyyamni kun konkolaachistoonni keellaa yemmuu ga’an fe’umsaa eeyyama hin qabne kan akka midhaanii fi meeshalee ijaarsa dabarsuu akka danda’an isaan gargaaraa akka ture himameera. Shakkamtoonni himata irratti dhiyaate irratti ammatti deebii hin kennine. Sochii farra malaammaltummaa kana irratti humnootni poolisii Kaaba Kaakasus Raashiyaa hundi irratti hirmaataniiru. Wajjira poolisii tiraafikaa dabalatee bakka 80 akka sakkata’e kan himu SK, maallaqa hedduu fi konkolaatota gati jabbeessa to’annoo jala oolcheera jedha. Dhabbatni qorannoo Raashiyaa SK, gartuun Saafanoov waggootii hedduuf matta’aa gara doolara 255,000 olitti tilmaamamu fudhachuu isaanii hima. Himannaan irratti dhiyaateen yakkamaa ta’uun isaa yoo argame , Safanoov hidhaa wagga 15’n adabamuu danda’a. Itti aanaan isaa Aleeksaandar kanneen to’annoo jala oolan keessaa tokkodha. Naannicha keessatti poolisootni tiraafikaa 35 ol to’annoo jala ooluu isaanii miseensi paarlamaa Aleeksaandar Kihinshityeen himeera.	https://www.bbc.com/afaanoromoo/oduu-57918206
politics	M﻿isaa'elli baalistikii Kooriyaa Kabaa walakkaa US gahuu danda'a-Jaappaan	"Kooriyaan Kaabaa misaa’ela balistikii ardiiwwan qaxxaamuruu danda’uu fi haga gidduugaleessa Ameerikaatti rukutuu danda’u dhukaaste, jedhan Ministerri Ittisaa Jaappaan. Misaa’elli kun kiilomeetira 210 akka furguggifameen Lixa Hakaayidoon galaanatti dhidhime. Ameerikaan yaalicha balaaleffachuun Kooriyaan Kibbaa ammoo tarkaanfii jabaa fudhachuu akka dandeessu akeekkachiisan. Kamisa darbe kana Ministerri Dhimma Alaa Kooriyaa Kaabaa Son Huyi, waraanni US naannichatti yoo dabale tarkaanfii ''hamaa'' tahe fudhanna jechuun akeekkachiisan. Guyyuma sana misaa’ela fageenya gabaabaa imaluu danda’us yaalaniiru. Kunis Dilbata darbe Kaamboodiyaatti MM Kooriyaa Kibbaa Yoon, kan US Joo Baayidenii fi MM Jaappaan Fuumiyoo Kishiidaa waliin mari’achuu isaanii hordofeeti. Jimaata dubbii himtuun Mana Maree Nageenya Biyyaalessaa US, Adiriyaanee Waatsan pirezidaanti Baayiden dhimma kana akka quba qaban himuun qaamota dhimmichi isaan ilaallatu waliin mari’atu jedhan. Ji’a lama darbe keessatti qofa Kooriyaan Kaabaa misaa’ela 50 ol yoo dhukaastu irra caalaan isaanii fageenya gabaabaa kan deemanidha. Yaaliin misaa’elaa fageenya dheeraa deemuu danda’u amma yaalame kun mataa nuukileeraa baachuun Ameerikaa qixxa lamaan buusuu akka danda’utti kan hojjetamedha. Kun yaaddoo uumee jira. Misaa’elli baalistikii fageenya dheeraa deemu IBM magaalaa guddoo Kooriyaa Kaabaa Piyoongiyaangi cinaatii dhukaafamuun ol ka’insa km6,100 irra gauun saffisa guddaan kiilomeetita 1,000 imale jedhe humni waraanaa Kooriyaa Kibbaa. Misaa’elli kun gara samiitti dhukaafame. Ministerri Ittisaa Jaappaan Yasuukaazuu Hamadaa misaa’elichi US gahuuf humna barbaachisu qaba jedhan. ""Saffisa balalii isaa yaada keessa galchuun yoo herregnu, miisaa’elli baalistikii ammaa kun dandeettii fageenya km 15,000 imaluu qaba. Ulfaatina mataa isaa nuukilera baachuu danda’uu waliin herregnee yoo ilaallu qixxa lamaan Ameerikaa fageenya inni imaluu danda’u keessa oolti jechuudha,’’ jedhan Obbo Kishiidaan. Haalli Kooriyaan Kaabaa itti jirtu sochii waraanaa US naannoo odola Kooriyaatti gochaa jirtuuf deebii kennuuf tarkaanfii kana kan fudhachaa jirtu fakkaata. Misaa’ela haaraa fageenya guddaa deemuu danda’u Hwasong -17 jedhamu misaa’ela baalistikii isa kana dura yaalame caalaa fagoo deemuu kan danda’u hojjetaa jirti. Yaaliin misaa’elaa Hwasong hedduun milkaa’aa hin turre. Kooriyaan Kaabaa ammayyuu human isaa guutuun yaalii taasiftee hin milkaa’iin jirti. Kooriyaa Kaabaa irratti qoqqobbii gurguddaan darbus bara 2006 haga 2017tti yaalii nukileeraa jaha gageessuun torbaffaa yaalaa jirti."	https://www.bbc.com/afaanoromoo/articles/cx07d8wlklgo
politics	Muddama Yukireen: Putiin 'waraana guutuu banuu baatus dhiibbaa ni taasisa' jedhan Baayidan	"Pireziaantiin US Joo Baayidan gitasaanii pirezidaantiin Raashiyaa Vilaadmiir Putiin Yukireen irratti ""waraana guutuu hin barbaadu"" garuu ""dhiibaa taasisuu danda'a"" jedhan. Pirezidaantichi ibsa gaazexaaf kennan irratti yaaddoo Raashiyaan Yukireeniin weeraruu maltii jedhu gaafatamanii akkas jedhan: ""Akka tilmaama kiyyatti dhiibbaa gochuu mala."" Haata'u malee, gaggeessaan Raashiyaa kun ""biyyoota Lixaa qoruu isaatiif gatii guddaa ta'e baasa"" jechuun akeekkachiisan Baayian. Raashiyaan Yukireen irratti waraana banuuf karoora hin qabu jechuun waakkataa jirtullee garuu humnoota ishee daangaa irratti cimsiteetti. Raashiyaan daangaa Yukireen irraa loltoota 100,000 ta'u akka qabdus tilmaamaa jira. Yaada Pirezidant Joo Baayidan ibsa gaazexaaf kennan hordofee gaaffii 'US hanga tokko daangaa Yukireen keessa akka seenamu ni hayyamtii' jedhu irratti Waayit Hawus boodarra ejjennoon US maal akka ta'e ifa godheera. Ibsa Roobii galgala bahe keessatti Pirees Sekireetaariin Waayit Hawus Jeen Saakii akkas jette: ""Humni waraanaa Raashiyaa kamiyyu daangaa Yukireen ce'ee argamnaan, akka weerara akka haaraatti banameetti ilaalama. Waan ta'eefis, Yunaayitid Isteetiifi michoota keenyarraa deebii atattamaafi hamaa waloon kennemuufitu isaan eeggata."" Raashiyaan tasuma Yukireen NATOtti akka hin makamneefi humni waraanaa waloo kun sochii waraanaa inni taasisu biyyoota miseensa ta'an qofa keessatti akka aangeffamu gochuu  dabalatee mootummoonni biyyoota Lixaa irraa waliigaltee qabatamaa ta'e tokkorra gahuu barbaaddi. Gaaffiin Raashiyaan dhiyeessite kun fudhatama dhabuu isaarraa kan ka'een mariin warra Lixaafi Raashiyaa gidduutti torban darbe jalqabames bu'aa qabatamaa tokko malee hafeera. Bara 2014 keessa mootummaan Yukireen michuu Raashiyaa ta'e aangoorraa kaafamuu hordofee kutaa bulchiinsa Yukireen kan turteefi galaanaan marfamte Kireemiyaan Raashiyaatiin fudhatamteetti. Raashiyaan finciltoota gama baha Yukireen to'atan deeggaruun humnoota mootummaa waliin waraanni dhiiga dhangalaase gaggeeffameera. Waraanni yeroo sana  yoo xiqqaate lubbuu namoota 13,000 galafachuun namoota miliyoona lama akka qe'ee isaaniitti baqatan taasisee ture amma waraanni Raashiyaa ifatti gidduu-seenuu isaatiin deebiyee hammaachuu mala sodaa jedhu uumeera. Joo Baayidan kaayyoo Putiin qabu ilaalchisuun yaada qaban gaafatamanii akkas jedhan: ""Warra Lixaa qoruu malaa? Qormaata salphaa hin taane Yunaayitd Isteetiifi NATO irraan geessisuu danda'aa? Eyyeen, ni geessisa jedheen yaada garuu gocha isaa kanaatiif gatii guddaa baasa jedheen yaada."" ""Tarkaanfii yoo kan fudhatu ta'e qoqqobbii ani irra kaa'uudhaaf jiru kan kanaan dura argee hin beekne ta'a,"" kan jedhan Baayidan, sadrakaan sirriin tarkaanfii fuhatamuuf jiruus sochii Raashiyaan taasifterratti akka hundaa'u himan. ""Vilaadmiir Putiin waraana nukilaraa guutuu gaggeessuurratti akka hin qaqqabne ni hubata jedheen abdadha; adunyaa irratti olaantummaa qabaachuu (dhuunfachuuf) sadarkaa gaarii ta'erras hin jiru. Kanaaf, sana yaada jedhee ani hin yaadu, garuu ammoo yaddoodha."" Baayidan akka jedhanitti, US yoomiyyu Raashiyaa waliin mariyachuudhaaf karri ishee banaadha; Mr Putiin waliin mariyachuunis ammallee ""waan anda'amudha""."	https://www.bbc.com/afaanoromoo/oduu-60064565
politics	Mootummaan Keeniyaa rakkoo nageenyaa Bulchiinsa Marsabiit furuuf humna addaa bobbaase	Mootummaan Keeniyaa rakkoo nageenyaa Bulchiinsa Marsabiit furuuf poolisii dabalatee, humnoota addaa kumaatamatti lakka'aman bobbaase. Mootummaan biyyattii hongee, siyaasa hammeessuu fi meeshaan waraanaa Itoophiyaarraa daangaa ce'ee as galu, naannoo daangaa kanatti rakkoo nageenyaa hammeesseera jedha. Kaawuntii kaaba biyyattiitti argamtu Marsabiit keessatti galgala sa'aa 12 hanga ganama sa'aa 12 sochii hawaasaarra uggurri kaahamuu Ministeerri dhimma biyya keessaa Keeniyaa Fireed Maatiyaangii guyyaa Wiixataa beeksisanii turan. Maatiyaangii ibsa kennaniin uggurri sochii kun Wiixata galgala irraa eegalee ji'a tokkoof kan turu akka ta'e beeksisan. Kaayyoon isaa ammoo boora'uu nageenyaa yaaddoo biyyaalessaa ta'edha jedhaniiru. ''Caamsaa 2 galgala sa'aa 12 irraa eegalee guutummaan kaawuntii Marsabiit uggura sochii jala galti, duulli hidhannoo waraanaa seeraan alaa naanncha jeeqaa jiru qulqulleessuu itti fufa. Hoogganoonni naannichaa akka tumsan barbaadama. '' jedhan qondaalli kun. Bakka gosti Oromoo Kaaba Keeniyaa lafa daangaa Itoophiyaa waliin daangessu keessa qubatan Marsabiitiifi Isiyoolootti, ji'oota darban walitti bu'iinsi sababoota adda addaan hawaasa naannichaa jiraatu gidduuttii dhalatu lubbuufi qabeenya hedduu balleesseera. Maatiyaangii ''Isiyooloon addatti lafa jeequmsaati'' jedhan. Bakki addaa Kom jedhamu albuuda baastoota seeraan alaa wajjin walqabatee walitti bu'iinsoota naannichaa gama adda addaan deeggaruun jiraa jedhan. ''Qabeenya albuuda seeraa ala baasuurraa argamu kunis sochii shororkeessitootaa deeggaraa waan jiruuf tarkaanfii amma dura fudhannee hin beekne akka fudhannu sababa ta'eera'' jedhan. Haala nageenyaa naannichatti rakkoo keessa galaa dhufe sirreessuuf amma dura qaamoleen nageenyaa gahaan ergamuufi sochiin meeshaa waraanaa seeraan alaa hanga dhaabatutti oppireeshinichi akka itti fufu qondaalli kun himaniiru. Hooggantootni naannichaa gosti isaanii seeraan ala meeshaa akka hidhatu gochuu isaniitiin haalli nageenyaa naannichaa rakkoo keessa galeeraa jechuun caasaa mootummaa naannoo sanii komataniiru. Opiireeshiniin mootummaan Keeniyaa Kaaba biyyattii irra jireessaan Marsabiit keessatti raawwatuun cinaatti bulchiinsa Koomuu, Kaawuntii Meertii, Isiyooloofi naannoo Solooloo keessattis akka gaggeefamu gabaasameera. Haalli nageenyaa naannichaa yaaddoo biyyaalessaa keeniyaati sababni jedhameef ammoo shororkeessitootni ulaa san fayyadamuun meeshaalee waraanaa gara kutaalee Keeniyaa kaanitti dabarsuuf itti gargaaramaa jiru yaada jedhudha. Mootummaan amma uggura sochii fi duula waraanaa labsuu isaatiin dura aanga'ootni naannichaa rakkoo kanaaf fala akka dhiyeessan yeroo ji'a sadii kennee akka ture miidiyaan Keeniyaa 'The Star' gabaaseera. Kimisa darbellee bulchiinsa Marsabiit keessatti hidhattootni namoota ja'a rasaasaan ajjeesanii kanneen balaa kana dheensuuf baqatanii badan namootni 17 ta'an sa'aa 24 boda Poolisiin baraaramuu barruun Keeniyaa kun gabaaseera. Hoogganni dhimma biyya keessaa Keeniyaa Maatiyaang, qabeenyi mootummaa Keeniyaa dhibeentaan 25% naannicha tasgabeessuuf akka oolu dubbataniiru. ''Rakkon naannichaa siyaasaa lafa babal'ifannaa, hongee, teessuma lafaa rakkisaa fi daddabarsa meeshaa waraanaa seeraan alaan'' hammaateera jedhan. Dabalataan tasgabii dhabuun siyaasaa fi rakkoon biyyoota ollaa rakkoo naannoo sanii hammeessuu fi meeshaan waraanaa salphaatti namoota harka akka galu gahee bahuu dubbatan. Filannoo pireezidantummaa ji'oota booda Keeniyaan keessummeessituun walqabatee Marsabiit Kaawuntiiwwan rakkoo nageenyaa hamaan mudachuu mala jedhaman keessaati. Sababni ammoo gosoota naannicha qubatanii jiran gidduu walitti bu'iinsa irra deddeebiin dhalachaa jiruudha. Kutaa bulchiinsaa kana keessaa gosa Booranaa dabalatee gosoonni 14 ol kanneen akka Gabraa, Burjii, Reendilee, Turkaanaa, Saamburuu fi kanneen biroos keessa qubatu. Yeroo hedduuf gosa Booranaafi Gabraa gidduu walitti bu'iinsa irra deddeebiin uumamu lubbuufi qabeenyarra miidhaa qaqqabsiisaa jira. Mootummaan Keeniyaa ibsa kana wajjiin walqabatee baaseen dhibdeen Booranaafi Gabraa akkaan hammachuufi aanga'oonni naanniichaa hidhannoon waldura dhaabachuuf haala itti adeeman deeggaruu komateera. Waggaa lama dura walitti bu'iinsa naannicha ture ilaalchisee kan dubbifne Bulchaa Ittaanaa Marsabit Abba Solomoon Guboo, ''Wanni guddoon dhib (rakkoo) kanaan deemuutti jiru, siyaasadha,'' jedhanii namni siyaasaa gama Gabraa fi Booranaan jiru cufti wal qabatee, akkanaan nagaa kana jaaran malee, nagaan hin dhuftu,'' jedhanii ture.	https://www.bbc.com/afaanoromoo/oduu-61310593
politics	Qormaatawwan ijoo Pirezidantii haaraa Wiiliyaam Ruutoo eeggatan	Pirezidantii Itti-aanaan Keeniyaa Wiiliyaam Ruutoo filannoo seenaa biyyattii keessa morkii cimaan itti taasifame jedhame irra-aanuu isaanii komishiniin filannoo biyyattii ibseera. Morkataan isaanii cimaa ministirri muummee duraanii Raayilaa Odingaa garuu murtee komishinichaa mormuun akka hin fudhanne ibsaniiru. Jireenya gad-aanaa keessaa dhufuun imala dheeraa booda mataa biyyaa kan ta’an Ruutoon, ammallee wantoonni mataa dhukkubbii ta’an isaan eeggatu. Kanneen ijoo ta’an maali? Keeniyaarratti liqaan hin deebifne dolaara biiliyoona 72 ta’utu irra jira. Kuni waggaa sagal dura yeroo Uhuruun aangoo koran isa turerraa haalaan dabaleera. Ogeeyyiin rakkoon kuni biyyattiin deeggarsa Dhaabbata Maallaqa Addunyaarraa [IMF] akka hin arganne taasisuu danda’a jechuun yaaddoo ibsu. Akka Ministeer Maallaqaa Keeniyaatti, bara bajata darbe biyyattiin galii taaksiirraa argatte keessaa 57% idaa yookiin liqaa irra jiru kanfaluuf olchite. Gatiin meeshaalee bu’uuraa hawaasi fayyadamu waggoota shan darbaniif Keeniyaa keessatti dabaluutti jira. Kunis, mootummaan nyaataafi boba’aa gatii baasuun akka tasgabbeessu dirqeera. Qaala’insi jireenyaa jireenya guyyuu lammiilee Keeniyaaf qorumsa kanneen ta’an keessaati. Fakkeenyaaf gatiin daakuu boqqolloo nyaata guyyuu nyaatamuufi ugaalii jedhamu tolchuuf oolu 67%'n dabaleera. Boodarra mootummaan deeggarsa gatii gochuun gatiin isaa akka xiqqaatu dhiheessitoota waliin waliigaleera. Waraanni Raashiyaafi Yukireeniis gatiin nyaataa addunyaa akka guddatu taasiseera. Daakuun qamadii Keeniyaa 30% - 50% ta’u Raashiyaafi Yukireen irraa dhufa. Yeroo walfakkaataa waggaa dura jiru wajjiin yeroo walbira qabamu baatiiwwan afran yookiin kurmaana tokkoffaa bara 2021 keessa hammi lammiilee hojii dhabanii dabalaleera. Baatiiwwan duraa bara 2020’tti hammii namoota umrii 20 -24 jiran keessaa kan hojii dhaban 15% ture. Waggaa itti aanu 16.3%'tti ol guddate. Akka gabaasa Baankii Addunyaatti,  hammi namoota hojii barbaadan wagga waggaatti miiliyoona tokkoon dabaluus, namoonni miiliyoona 5.2 hojii argachuu dhabaniiru. Guddinni dinagdee Keeniyaa bara 2022 dhibbantaa 5.5 guddatee ture. Bara 2023- 2024 immoo 5.2%’n guddata jedhamee eegama. Hammi guddina dinagdee Keeniyaa cimaa ta’us bara 2021 7.5% isa guddaterraa garuu gadidha. Malaammaltummaan rakkoolee ijoo Keeniyaa keessaa tokkodha. Akka hoogganaa tajaajila ummataa Keeniyaa Joosef Kinyuwaatti, bajata biyyattii keessaa 1/3ffaan malaammaltummaan bada. Akka dhaabbata akkaawuntii KPMG LLP jedhamutti immoo yakka, gubboo, akkasumas caalbaasii waliin dhahuun galii biyyattii keessaa 10% dhabamsiisa. Pirezidantiin biyyattii Uhuruu Keeniyaataa kana dura mootummaa Keeniyaa jalaa guyyuu shilingiin biiliyoona lama ni saamama jedhanii turan.	https://www.bbc.com/afaanoromoo/articles/cz4e5jn8pwgo
politics	Sudaaniitti hiirira mormii Kamisa taasifameen namoonni afur ajjeefaman	Sudaan keessatti hiriira mormii motummaa itti fufee gaggeeffamee irratti tarkaanfii humnootii nageenyaatiin fudhatameen Kamisa Muddee 29, 2021 namoonni afur ajeefamuun dhagahame. Humni waraanaa biyyattii bulchaa jiru bu'ee bakkasaa motummaan siviilii aangoo akka qabatu gaafachuun magaaloota Sudaan garaa garaa keessatti mormiin erga gaggeeffamu eegale bubbuleera. Gareen hakiimoota Sudaan akka jedheetti Kamisa kaleessaa hiriira mormii motummaa waraanaa akka ka'uuf gaggeeffame irratti tarkaanfii fudhatameen magaalaa Omidurmaan jedhamtuutti namoonni afur ajjeefamaniiru. Motummaan waraanaa Sudaan mormii akka dhorkaniif loltoota baayyee bobbaasuun alatti tajaajilawwan bilbilaafi intarneetii adda kuteera. Forqolcha motummaa Onkololeessa darbe MM Abdalaa Hamdok irratti gageeffamee hordofuun mormii egaleen hanga yoonaatti namoonni 50 ajjeeffemutu himama. Omaara Al-Bashir erga aangoorraa kaafamaniin booda lammiilee biyyattii humna waraanaa Janaraal Al Burhaaniin hoogganamu aangoo qabate irratti mormiin leeliftoota dimookiraasitiin taasifamaa jira. Magaalaa guddiittii biyyattii Kaartuum dabalatee magaaloota adda addaa keessatti waranaa mormuufi aangoon gara siviiliitti akka deebii'u gaafachuuf hiriirri gaggeeffamaa jira. Keessatti Kaartuum keessatti humnootiin nagaa hedduun bobbaafaman illeen mormiitoota sagaleessaanii dhaggeessiisu irraa dhorku hin daneenye. Kaleessas magaala Omedurmaan kan dhiheenya Kaartumiitti argamtuutti namoonni afur rasaasaan ajjeefamaniin kaan hedduun ammoo miidhaan irra gahun gabaafame. Mormiitoonni gara magaalaa guddoo akka hin seenne dhorkuuf riqichawwan irratti humnootii naheenyaatiin daandiileen cufamaniiru. Haata'u malee kanneen hiriiraaf bahan cabsanii darbuun gara masaraa pirezidaantichaatti wayita dhiyaataniitti poolisiin bittinseera. Waliigaltee qoodiinsa aangoo waggaa sadiin dura taasifameen hogganaa motummaa ce'umsa Sudaan kan turaniif fonqolcha motummaa kan dursan Janaraal al- Burhaan aangoosaanii namoota siyaasaa siviilitti dabarsuu kan qaban Sadaasa darbe ture. Janaraalichi garuu fonqolchicha kan gaggeesseef biyyattii gara wal waraansaatti akka hingalleef oolchuuf waan ta'ef tarkaanfii sirriidha jedhan. Jenaraalchi ammas taanaan biyyattii adeemsa ce'umsaa irratti akka argamtuufi aangoos gara bulchiinsa siviiliitti dabarsuuf kutatoo ta'u himuun waggaa lamaan booda filannoon ni gaggeeffama jedhan. MM Handok kan fonqolchichaan booda gara aangootti deebiifaman waliin waliigaltee taasisaniin hanga filannoon gaggeeffamuutti kaabinee oggeessootaa akka qabaatan ibsniiru. Ta'us motummaan siviil haaraan olaantummaa janaraalota waraanaa jala waan ta'uuf aangoon biyya hogganuuf qabaatu hangam akka ta'e ifatti hin bekamu. Erga yeroo waggoota soddomatti siquuf biyyattii kan bulchan Omaara al-Bashir mormii ummataatiin aangoorraa kaafamuun mana hidhaa galaniin booda, biyyattii gara sirna dimokraasiitti ceesisuuf motummaa ce'umsaa hundeeffamulleen, osoo hoggantoota waraanaa fi siivilii jidduutti waliigalteen hin umamiin hanga yoonaatti jiru. Fonqolchi motummaa Janaraal al-Burhaaniin baatii Onkololeessaa keessa gaggeeffame ammoo biyyattii keessatti ukkoora cimseera.	https://www.bbc.com/afaanoromoo/oduu-59834087
politics	Waldhibdee Yuukireen: Puutin Yuukireen weeraruuf murteessuu isaanii 'amaneera' jedhan Baayidan	Pirezidantiin Ameerikaa Joo Baayidan gitni isaanii kan Raashiyaa Vilaadimiir Puutin weerara Yuukireen irratti banuuf murteessuu isaanii amaneera, haleellaan sun ''guyyoota muraasa keessatti eegala’’ jedhan. Aab Baayideen kun odeeffannoo basaasaa Ameerikaarratti kan hundaa’e yoo ta’u, magaalaa guddoo Yuukireen Kiiv irratti qiyyaafachuu akeeka jedhan. Raashiyaan garuu gama isheetiin weerara banuuf karoorsuu haalte. Biyyoonni Lixaa garuu Raashiyaan muddama dharaa Baha Yuukireenitti uumuun, muddama sana akka sababaatti lakkaa’uun haleellaa jaqabuufi jedhu. Raashiyaan loltoota 169,000-190,000tti tilmaaman daangaa Yuukireenirrattiifi iddoo daangaatti dhiyaatu qubsiisuu Ameerikaan beeksifteetti. Lakkoofsi loltoota kun loltoota Raashiyaan deeggaraman, kanneen Reppabilika Dontetski fi Luhaansak jedhanii Bahaa Yuukireen keessatti of waamann ni dabalata. Pirezidantiin Ameerikaa Joo Baayidan tamsaasa karaa foddaa TV tiin darbe irratti masaraa Waayit Haawus irraa; ’’Humnoonni Raashiyaa torban dhuftu, guyyoota as aanan keessa Yuukireen haleeluuf karoorsu Ameerikaan sababa hin amanneef homaa hin qabdu,’’ jedhan. ‘’Ammatti Puutin murteesseera jedheen amana,’’ jedhan itti dabaluudhaan Aab Baayidan. Kanaan dura Pirezedantii fi qondaaltoonni isaanii olaanoon dhimma kana adda hin baafanne jechaa turan. Baayidan, Raashiyaan ammas taanaan ‘’dippiloomasiin furuu filachuu dandeessi,'' jechuun himu. Jimaata dabre kana hoggantoonni warreen Yuukireen irraa foxxoquu barbaadanii jiraattoonni naannicha gadhiisanii akka  baqatan kan akeekkachiisan yoo ta’u, Yuukireen haleellaa banuuf karoorsaa jirti, boombiin nu haleeluu hammeessiteetti jechuun muddama hammeessan. Yuukireen gama isheetiin irra deddeebiin haleellaa kamiyyuu banuuf karoorsaa hin jiru jette. Ministirri Dhimma Alaa biyyattii Dimeetirii Kulebaa kuni ‘’Gabaasa burjaajessaa Raashiyaan uumte’’ jedhaniitu dubbicha fudhatama dhabsiisan. Hoogganaan Rippaabilika Ummataa Donetik Deenis Puushlin, viidiyoo Jimaata waraabame jedhurratti namoonni naannichaa bahuu beeksise. Haata’u malee, xiinxalli BBC’n daataawaan agarsiifamaniirratti gaggeesse akka agarsiisuutti viidiyoon sun diinummaan osoo hin hammaatiin, guyyaa waraabame jedhame guyyoota lama durse waraabame. Kireemliin akka ibsetti, Pirezedant Puutiin dawoon qubannaa daangaarratti akka dhaabamuufi ‘’’gargaarsi atattamaa namoota iddoowwan Yuukireen irrraa foxxoquu barbaadaniirra nannnichatti baqatan akka gargaaruun danda’amu ajajaniiru.'' Miidiyaan Raashiyaa akka gabaasetti, jiraattoonni naannichaa konkolaataa baasii gurguddaa hedduun gara Raashiyaatti baqatan. Ministeerri Dhimma Alaa US garuu Mooskoon isa haleellaa banuuf humna gurmeeessaa jirtu addunyaan quba akka hin qabaanne gochuufi kana dalagdi jedhe. Waayit Haawus akka jedhutti, namoonni naannichaa baafamuun Mooskoon burjaajii uumtee waraana banuu ka’uumsa godhachuufi jedhe.	https://www.bbc.com/afaanoromoo/oduu-60443513
politics	Aanga'ootni Dargii Imbaasii Xaaliyaan keessa turan akka bahan murtaa'e	Qondaaltoonni olaanoon mootummaa duraanii waggoota 30'f Imbaasii Xaaliyaanii Finfinnee jirutti kolugaltummaan turan akka bahaniif manni murtii olaanaa Federaalaa sagalee caalmaatiin murteesse. Aanga'oonni gara waggaa sodomaatiif Imbaasii Xaaliyaan kan Finfinneetti argamu keessa turanis Koloneel Birhaanu Baayyehiifi Letenaant Janaraal Addis Tadilaati. Manni murtichaaf hiyyata dhiyaateef erga qorateen booda turtiin isaanii daangeffamaan adabbii gahaa dha jechuun akka bahaniif sagalee caalmaan murteesseera. Abbootii alanagaa dhimmicha ilaalaa turan keessaa abbaan seeraa tokko, himatamtoonni itti murtaa'uun mana sirreessaatti kan addabbiisaanii hinfudhatiin waan ta'aniif ''haala adeemsa idileetiin adda ta'eetti akka waan yeroon addabbii isaanii akka gaheetti lakkaa'uun akka gadhiifaman murteerra gahamu'' irratti ejjannoo adda qabaachu beeksiisuu Faanaan gabaaseera. Yakka bara aangoo Dargiitti raawwatameera jedhameef aanga'oota biraa waliin bakka hinjirreetti himatamanii kan turan namoonni kunneen murteen du'aa irratti murtaa'ee ture. Aanga'oota Dargii osoo TPLF Finfinnee hinto'atiin dura Imbaasii Xaaliyaaniitti kolugalaniin kan turan afur keessaa Birhaanu Baayyehi Ministira Haajaa Alaa fi Leetanaanti Janaraal Addis Tadilaa ammoo Itaamaajoor shumii waraanaa turan. Murteen du'aa jara lamaan kanarratti darbee ture gara hidhaa umurii gutuutti akka geedaramuuf Pirezidaantiin biyyattii gaaffii dhiyeessanii akka turan Pireesii sakretariyaatiin abbaa alangaa torban darbe BBCtti himanii turan. Kana hordoofuun pirezidaanti Saalwarqii Zawude murteen du'aa gara hidhaa umurii guutuutti akka fooyyeeffamuuf hayyamusaanii dhuma torban darbeetti ibsamee ture. Dhimma kana ilaalchisee Itti gaafatamaan pirees sakreetariyaatii Abbaan Alangaa waliigalaa, Obbo Awal Sulxaan BBCtti akka himaniitti, murteen du'aa irratti murtaa'ee ture pirezidaantii biyyattiin gara hidhaa umurii guutuutti jijjiirameera. Qondaaltoonni kunneenis yakka bara sirna Dargii raawwatame keessaa gahee qabu jedhamuun ture murteen du'aa kan irratti murtaa'ee ture. Haaluma walfakkaatuun abbaan alangaas murteen isaanii kun gara hidhaa umuurii guutuutti akka hirratuuf karaa boordii dhiifamaafi barnootaatiin pirezidaantii biyyattiif dhiyeessee ture jedhame. Amma himatamtoonni kunneen imbaasii keessa turanii akka bahaniif murteen kan dabarfame, haaluma gaaffii abbaa alangaatiin erga pirezidaantiittiin murteen du'aa gara umurii guutuutti akka hirratu taasisaniin booda, turtii isaanii xiyyeeffannaa keessa galchuun. TPLF Finfinnee to'achuu torban tokko dura ture pirezidaantiin biyyattii yeroo sanaa Mangistu Haayilamaariyaam biyyaa baqachuun biyya hanga ammaa keessa jiraatan Zimbaabweetti kan baqatan. Haa ta'u malee qondaaltoonni kunneen gara Imbaasii Xaaliyaanii kan Finfinneetti argamuutti kolugaltummaa gaafatan. Motummaan Itoophiyaas imbaasichi jarreen kana dabarsee akka kennuuf irra deddeebiin gaafatulleen, Xaaliyaaniin gaaffiicha osoo hinfudhatii hafuun gara waggoota 30 imbaasichuma keessa turaniiru. Wayita sanattis Imbaasichatti kolugaltummaa kan gaafatanii turan aanga'oota saddeeti yoo ta'an arfan isaanii fedhii isaaniitiin imbaasichaa bahuutu himama. Ammaan tanattis jarreen kanaan alattis tibba Mangistu Haayilamaariyaam biyyaa bahaniitti guyyootaaf bakka isaanii kan qabatanii turan Leetanaat Janaraal Tasfaaye Gabra Kidaaniifi Ittaanaan Ministira Mummee Hayilu Yimanuu ni argamu ture. Haata'u amlee sababii garaa garaatiin osuma imbaasicha keessa jiranu lubbuun namoota lamaan darbeera. Aanga'oota Dargii biyya keessatti harka kennanii fi kanneen Zimbaabweetti baqatan dabalatee  himannaa yakka sirnicha keessa raawatameen irratti banameen, dhimmisaanii baroota hedduuf erga ilaalaamaa tureen booda baayyee isaanii irratti murteen du'aafi kan umurii guutuu murtaahuun ni yaadatama. Haata'u malee kanneen osoo mana hidhaa jiranuun lubbuunsaanii darbeen alatti, qondaaltoonni lubbuun jira hidhaa waggoota 20n booda dhiifamaan bilisaan gadhiifamunsaanii ni yaadatama.	https://www.bbc.com/afaanoromoo/oduu-55440628
politics	Ilaalcha Yukireen irratti: Waraanni Afrikaa keessaa maaliif hamma Yukireen xiyyeeffannoo dhabe?	Xalayaan Afrikaarraa ergamuun har'a immoo gaazexeessaan lammii Aljeeriyaa - Kaanaadaa, Maaher Mezaahi garaagartee walitti bu'iinsi Awurooppaafi Afrikaatti ilaalamurratti yaada isaa akkanaan katabe. Hundi keenya walqixa, kaan garuu qixxeerra caalu. Yaadi kitaaba Joorji Orweel irratti barraa'e kuni yeroo waraanni karra Gamtaa Awurooppaa irratti banamu ifatti mul'ateera. Raashiyaan Yuukireeniin weeraruu isheen balaaleeffannaa bal'aatu mudateen. Humnoonni ciccimoo addunyaa walitti bu'iinsa dhaabsisuuf hammana waliin dhaabbachuun isaanii garuu gama Afrikaatti ija raajiin ilaalame, yaaddessaadhas. Dhaabbanni Biyyoota Gamtoomanii fi qoqqobbiiwwan kaan ka'amuun ni hubatama. Sababni isaas waraanni kuni gara waraana niwkilaraatti akka seenu kan fedhu hin jiru. Dhimmi ijoo garuu waraana Afrikaa keessaa furuuf hammana walta'umsi mul'achuu dhibuun isaa ajaa'iba. Ibsi yaaddoo ibsuufi ergamni addaa ergamaaf ergamaa turan. Garuu, gabaasa bal'aa, akkasumas ibsi bulchitoota addunyaa kallattiin darbe hin turre. Gargaarsa taasisuufillee hammana kaka'umsi hin mul'anne. Itoophiyaa keessatti baatiiwwan 16 darban baay'ee hamoo turan. Kaaba biyyattiitti, sababa lola Tigraayiin, lammiileen miiliyoona lamaa ol ta'an qe'eerraa buqqa'aniiru. Dabalataan, kuma dhibbaan kan lakkaa'aman balaa beelaaf saaxilamaniiru. Mootummaan ulaa deeggarsaa cufuun himatama, garuu himannaa kana hin fudhatu. Qaamolee waraana keessa hirmaataniin yakki waraanaa raawwatuu hin oolle. Ajjeechaan jumlaafi gudeeddii akka meeshaa waraanaatti raawwatuu dhaabbileen mirga namoomaa ibsaniiru. Miidhaan namoomaa dhaqqabsiise hamaa ta'us xiyyeeffannoon sadarkaa addunyaarra argate garuu giddugaleessa ture. Walitti bu'iinsoonni xiyyeeffannoo hin argatiin biroos ni jiru. Amajjii keessa Kaameroon biyya waancaa Afrikaa qopheessite keessan ture. Bakak waancaan taphatamu waan hidhattoonni socho'aniif eegumsi cimaa ture. Yeroon tapha ramaddii Tuniziyaafi Maalii daawwachuuf bahetti dirreerraa 20km fagaatee dhukaasatu ture. Lammiin Denmaark na waliin dalagu Buster Kirchner jedhamu na waliin magaalaa Kaameroon Limbee keessa ture. ''Maaher, waraanni dhugumatti adeemsifamaa jira,'' jechuun yeroo deebi'u natti hime. ''Walitti bu'iinsa xiqqoo miti. Hospitaalonni, manneen barumsaa yeroo haleelaman argeera. Ummanni rakkateera.'' Waraanni Itoophiyaafi Kaameroon BBC fi miidiyaalee kaan irratti gabaafamaa ture. Balaaleeffannaan guddaa garuu meerre? Yaaddo Yukireen addunyaan akkana xiyyeeffannoo kenneef kan Afrikaa gaafa ta'e maaliif callise? Hamma tokko, dhaggeeffattoonnis haala walfakkaatun hin ilaalani. Gabaasni miidiyaa waraana Yukireen kuni sababni isaa maaliif ta'u akka danda'u agarsiiseera. Dhoksaan yoo sanyummaallee ta'uudhaa baate walqixa nahuu dhabuun miidiyaalee bu'uurri isaanii Awurooppaafi Kaaba Ameerikaa ta'anirraa mul'ateera. Nami oduu dhiheessu tokko baqattoonni Yukireen ''kan badhaadhan, galii giddugaleessaa kan qaban, baqattoota Jiddugala Bahaa yookiin Kaaba Afrikaarraa baqatan miti,'' jechuun isaan ibse. Kuni baay'ee na dhibe. Biyyoonni badhaadhan ani dhaqee daawwadhe marti Baha Jiddugalaa jiru. Yaadi biraa immoo Televijinii Faransaay irratti xiinxalaan tokko lammiileen Yukireen kan Faransaay waliin tokkodha. Sababni isaas ''akkuma keenya konkolaataa walfakkaataa oofu,'' jechuun dubbate. Aljeeriyaa keessa akkasumas bakkeewwan biroo naannichaa keessa ilaalee: ''Nuti lammiilee Yukireen hin fakkaannuu?'' jedheen of gaafadhe. Intarneeta gubbaa barbaadee akkan hubadhetti guddinni dinagdeefi humna namaa Yukireeniifi Aljeeriyaa walitti dhihaata. Biyyoonni lamaanuu ummata miiliyoona 40 ol qabu. Oomisha waliigalaa biyya keessaan Yukireen addunyaarraa sadarkaa 55ffaarraa jirti.  Aljeeriyaan sadarkaa 58ffaarra argamti. Yukireen waraana cimaa qabaachuun sadarkaa 22ffaarra argamti, Aljeeriyaan 31ffaadha. Yoo akkana ta'e, maaliif Yukireen Kaaba Afrikaa caalaa ''badhaatuu'' fi ''galii giddugaleessaa'' kan qabdu maaliif jedhu? Lammileen Afrikaa konkolaataa bareedaa hin oofani jedhanii maaliif yaadu? Nuti Aljeeriyaatti, konkolaataa Faransaay keessa oofan oofna. Waraana Itoophiyaafi Yukireen irratti ejjennoo osoo hin qabaatiin waraana Yukireen irratti ejjennoo qabaachuun maaliif barbaachise? Dhalli namaa namuma. Waraannimmoo Kiiv, Landan, Bogotaas ta'u kaanitti waraanuma. Wanti guddaa torban darberraa barre loogii dhoksaa nu keessa jiru sirreessuun dhala namaa hundaaf sagalee ta'un akka barbaachisudha. Mee hundi keenya wal qixaan wal haa ilaallu.	https://www.bbc.com/afaanoromoo/oduu-60639803
politics	Manni Murtii Keeniyaa koonfireensii  komii filannoo pireezidantummaa ilaalu taa'uufi	Manni Murtii olaanaa Keeniyaa bu'aa filannoo pireezidantummaa torban sadi dura gaggeefame irratti iyyannoo dhiyaate ilaaluuf konfireensii gaggeessuufi. Manni murtii kun torban darbe keessa oliyyannoowwan sagal bu'aan Wiiliyaam Ruutoo injifachuu labse akka haqamu gaafatu simateera. Konfiransichi qabxiilee ijoo manni murtichaa adeemsa isaa Wiixata dhufu yeroo eegalu ilaaluun irra jiru adda akka baafatu gargaara. Dura taa'aan komishini filannoo biyyattii Wafulaa Chebukaatii kophaatti Wiiliyaam Ruutoon filannicha injifachuu adeemsi itti labsan seera cabse qabaachuufi dhiisuunis dhimoota ilaalaman keessaayi. Qoodinsa miseensota komishinii filannoo biyyattii torba keessatti dhalatee gareen tokko bu'aan filannoo akka fudhatama dhabu gaafateefi kaan ammoo sirriidha jedhu uumames ni ilaala. Konfiransicha irratti abbootii seeraa torba kan iyyannoo bu'aa filannoo ilaalanii murtee dhumaa dabarsaniini. Abbootiin seeraa kunniin koonfireensii adeemsa seeraa isa sirrii eegaliuun dura dhimmoota oijoo akka ilaalaman dhiyaatan irrattis murtee ni kennu. Himannaa Rutoon miseensota komishinichaa bu'aa filannoo dura dhaabbatan akka ari'aman dhiibbaa godhan jedhamuun deeggartoota Raayilaa Odiingaan dhiyaates ni ilaalu. Akka gareen Odiingaa himatu sagaleen irra deebiin akka lakkaawwamuufi bu'aa isaarratti qorannoon akka godhamus murteessuu malu. Konfiransiin jalqabaa kun televizhiniiwwan biyyattiin kallattiin kan tamsa'udha. Kaayyoon isaas uummatni biyyattii addeemsa kana ifatti akka hordofuu fi baayyina uummataa mana murtiitti qaamaan argamuun hordofuu xiqqeessuufi. Filannoo pireezidantummaa Hagayya 9 gaggeefameen pireezidantii itti aanaan ammaa Wiiliyaa Ruutoo sagalee miiliyoona 7.1 jechuunis dhiibbeentaa 50. 49% argachuun morkataa isaanii Raayilaa odingaa injifatan. Bu'aan filannoo kun torban booda yeroo ifa godhamu miseensota komishinii filannoo torba keessaa afur bu'aan filannoo kun sirriidha jedhanii akka itti hin amannee addatti ibsa baasanii ture. Raayilaa Odingaas bu'aa filannoo kana akka hin fudhanneefi dhimmicha akkuma bara 2017 mana murtii biyyattiitti akka geessan dubbatanii turan.	https://www.bbc.com/afaanoromoo/articles/c4n0dgpr7y5o
politics	Lola Tigraay Itoophiyaa: Haala Itoophiyaa keessaan 'daran yaadda'u' qondaalli UN himan	Haalli Itoophiyaa keessaa ''haalaan yaaddessaafi tasgabbii kan hin qabnedha'' jechuun yaadoo qaba ibsan Komishinarri Olaantuun Mirga Namoomaa UN Micheel Baacheleet. Baacheleet kana kan jedhan ibsa gaafa Roobii kennaniin yoo ta'u, lola Tigraay keessaan lammiilee nagaarratti ''dhiibbaan cimaa'' gahu ibsaniiru. Himannaa qondaala UN'f deebii kan kennan Pirees sekiretariin waajjira ministira muummee Itoophiyaa, himannicha balaaleeffataniiru. ''Waa'ee Tigraayis ta'e Itoophiyaa wanti tasgabbii dhabe hin jiru,'' jechuun Rooyitarsiif deebisan. Aadde Billaneen mootummaan federaalaa nageenya deebisuuf ga'umsa cimaa qaba jechuun himan. Mootummaan Itoophiyaa jalqaba torban kanaa ibsa baasen oppireeshiniin ''olaantummaa seeraa kabachiisuu'' xumuramutti akka jiru ibseera. Gabaasni lolli akka jiru ibsu dhagahamu isaarrattis Dubbii Himaa Koree Labsii Yeroo Muddamaa Naannoo Tigraayitti hundaa'e kan ta'an Ambaasaaddar Reediwaan Huseen bakkeewwan loltoonni TPLF'tti hidhata qaban faffacaa'ani lolan akka jiru himaniiru. Qondaalli olaantuu mirga namoomaa UN Baacheleet bakkeewwan lolli jiraachuu odeeffatan keessaa dhihoo Magaalaa Maqalee, Shiraaroo, Aksum, akkasumas Abiy Addi maqaa dhahaniiru. Mootummaan Itoophiyaa si'achi hoggantoota TPLF ajajni hidhaa itti bahe adamsanii akka hidhuuf akka sakatta'insa itti fufe ibseera. Lola Tigraay keessa taasifameen lammiileen nagaa akka miidhaman, qabeenyi namoota dhuunfaalle miidhamu Baacheleet himaniiru. Dabalataan, saamichi, ukkaamsuun akkasumas haleellaan saalaa dubartootaa fi shamarran irratti xiyyeeffate raawwate jechuun ibsan. Odeeffannoo dargaggoonni Tigraay hawaasa isaanii akka lolan qacaramuu dhageenyeen ''yaaddofneerras' jechuunis ibsan. Haa ta'u malee, dubbii kanaaf qaamni himatame hin jiru. Himannaa isaan bira gahan kunneen guutummaatti mirkaneessuun garuu sababa tajaajilli telekoomii adda citeef akka rakkoo ta'e himan. Baacheleet sababa kanaaf qaamni walaba ta'e waa'ee mirga namoomaa hordofu barbaachisa jechuun himan. Haa ta'u malee, mootummaan Itoophiyaa irra deddeebbiin ofii akka qoratu ibseera. Yoo deeggarsa barbaanne ofuma keenya gaafanna jechuun Ambaasaaddar Rediwaan, Dubbii Himaa Labsii Yeroo Muddamaa Naannoo Tigiraay dhihoo kana dubbataniiru. Waliigaltee deeggarsa ummata Tigraayif dhaqqabsiisuun wal qabsiisees dhaqqabinsi dhorkaa akka hin qabaanne taasifamu qaba jedhan Baacheleet. Ambaasaaddar Reediwaan ammoo waliigalteen UN waliin taasifame isaan [UN] deeggarsa akka taasisan garuu mootummaatu adeemsa isaa oggannaa jedhanii dubbatanii turan. Tajaajiloonni bu'uuraa kanneen akka bishaan, telekomii, ibsaafi kaan akka gadhifamullee qondaalli UN gaafataniiru. Tajaajiloonni kunneen akka bakkatti deebi'an suphaa akka taasifamaa jiruufi dhihootti akka gadhiifaman mootummaan Itoophiyaa ibsuun ni yaadatama. Haasaan jibbinsaa fi loogiin dhalattoota Tigraay addatti fo'e adeemaa jira kan jedhan Baacheleet, kun waldhibdee biraaf sababa ta'u mala jechuun akka sirratu mootummaa gaafataniiru. Komishiniin mirga namoomaa Itoophiyaas komiin akkanaa irra deddebbiin akka bira gahu ibsuun qaamolee mootummaa waliin mari'achuun akka sirrattu hubannoorra gahamu ibsee ture. Mootummaan Itoophiyaa gama isaatiin kanneen TPLF waliin hidhata qaban irratti malee lammiilee nagaa irratti akka loogiin kamuu hin raawwanne, gocha akkasiis akka balaaleeffatuu kana dura himannaa irratti ka'ef deebisee ture. Qondaalli UN Naannoowwan Itoophiyaa garaagaraattis walitti bu'iinsi hawaasaa mudachuu ibsuun kanaanis lubbuun darbuu himan. Akka fakkenyaattis Naannoo Benishaanguliifi kaan kaasan. Lolli naannoo Tigraayiitti kan guyyaa Ministirri Muummee Itoophiyaa Abiy Ahimad humnoota TPLF kanneen Izzii kaabaa irratti halleellaa raawwataniiru jechuun himatan irratti tarkaanfiin akka fudhatamuf itti ajaje Sadaasa 04, 2020 eegale. Ministirri Muummee Abiy ajaja kana kan ajajan deebii haleellaan buufata waraanaa loltoonni mootummaa federaalaarratti humnootii TPLFn fudhatame akka ta'e ibsan. Lola kanaan wal qabatees namoonni dhibbaan lakkaa'aman lubbusaanii yoo dhaban, kanneen gara 50,000 tahan ammoo qeee'aasaaniirraa buqqa'uun gara Sudaanitti baqataniiru.	https://www.bbc.com/afaanoromoo/oduu-55255890
politics	Dhaddachi ajjeechaa Kashooji Turkiitti gaggeefamu akka addaa cituuf gaafatame	Abbaan alangaa Turkii manni murtii Istaanbul dhaddacha ajjechaa Jamaal Kashoojii gaggeessaa ture, shakkamtoonni Sa'uudii Arabiyaa 26 waan argamneef akka addan kutuuf gaafatani. Himati kun gara Sa'uudii Arabiyaatti dabarfamuu akka qabu abbootiin alangaa eeraniiru. Gazeexessaa Jamaal Kashoogjii, mootummaa Sa'uudii qeequun kan beekamu yoo ta’u, bara 2018’tti imbaasii Sa'uudii Istaanbul jiru keessatti ajjeefame jedhamee amanama. Yaada abbootiin alangaa dhiyeessan kana irratti yaada ministeera haqaa Turkii akka gaafatu manni murti ibseera. Dhaddachi itti anuu Ebla 7 irratti akka gaggeeffamuuf beellamameera. Qoondaltoonni 26 ajjeechaa itti yaadamee gaggeefamee fi ragaa balleessuun shakkamanii himatamani. Qondaaltonni Sa'uudii akka jedhanittti Kashoogjiin kan ajjeefame, akka Sa'uudiitti deebi’uuf ergamanii  gartuu qondaaltoota “fincilaniin’ dha. Qorattaan UN, Agnes Kallamaard garuu, “ajjeechaa itti yaadamee, karoorfame taasisame” akka ta’ee fi  ilma mootii Sa'uudii Mohaammad bin Salman dabalatee anga’oonni olaanoo ajjeechaa kana irratti hirmaachuu ragaan agarsiisu jira jedhaniiru. Ilmi mootii kana keessa harka akka hin qabne hima. Mudde 2019tti, Manni murti yakkaa Riyaad “ajjeechaa Kashoojii irratti hirmaachuu isaaniin,” namoota shan irratti murtee du’aa murteesseera. Ta’us, murteen kun boodarra gara hidhaa umurii guutuutti jijjiirame. Angaa’oonni Sa'uudii himata kana Taarkii irraa fudhachuuf gaafatanii turani. Abbootiin alangaa akka jedhanitti iyyati isaanii fudhatamuu qaba sababni isaas yakkamtoonni lammilee biyyaa biraa waan ta’aniif, ajaji to’annoo jala oolchuu hojiirraa ooluu hin danda’u akkasumas qoratamuu hin danda’ani. Bara 2017’tti baqatee kan ba’e Kashoojiin, yeroo dhumaaf kan argame Onkololeesa 2, 2018 irratti yemmuu imbaasii Sa'uudii seenu ture. Kaadhimaa isaa lammii Tarkii, Haatis Keengiiz waliin gaa’ela dhaabbachuuf waraqaalee barbaachisaan fudhachuuf deemee ture.	https://www.bbc.com/afaanoromoo/oduu-60941619
politics	Fonqolcha Sudaan: Humnootiin nageenyaa Sudaan tarkaanfii humnaa hiriirtotarratti fudhataniin himataman	Humnootiin nageenyaa Sudaan namoota mormii fonqolcha motummaa waraanaan gaggeeffameef magaalaa guddiittii biyyattii Kaartuum keessatti bahan irratti tarkaanfii humnaan olii fudhachuun himataman. Gamtaan Hakiimootaa kan sochii mormichaa deeggaru akka jedhetti, hiriira guyyaa Sanbataa gaggeeffameeratti namoota 178 irra miidhaan qaqabeera. Kanaafis humnootiin nageenyaa rasaasaatti fayyadamuu isaaniitii  jechuun baleelleefatan. Gama biraatiin ammoo aanga'oonni Sudaan qondaaltoonni poolisii 58 ta'an tibba hiriira mormii kanaatti miidhaan irra gahuu gabaasan. Kana malees namoonni 100 ol ta'an magaalaa guddittii keessatti to'annnaa jala oolfamusaanii himan. Hiriirtoonni leelliftoota dimokraasii hiriira guyyaa Sanbataa gaggeessan irratti namoonni kumaatamaan lakkaa'aman kan hirmaatan yoo ta'u, torbaniitti yeroo lammataatiif alaabaa mirmiirsuufi dhaadannoo mormii waraanaa dhageessiisaa naannawa masaraa pirezidaantiitti hiriira gaggeessan. Namoonni hiriiraaf bahanis humnootii nageenyaa hedduufi gaazii imiimaanneessaa namoota bittiinsuuf biifameetu isaan mudate. Akkasumas Magaalaa buufata Sudaan bakka itti namoonni reebamuufi hidhamuun gabaafameetti dabalate, magaaloota kaan biraa keessattis hiriirri mormiin gaggeeffameera. Roogeeyyoonnis guyyaa Sabnata kaleessaa kan baatii lammaaffaa erga janaraalichi fonqolcha gaggeessuu itti lamseetti mormii daandiirraa walitti fufaa karoorsaniiru. Torbaan darbe keessa namoonni kumaatamaan bahuun fonqolcha waraanaan Onkolooleessa 25 gaggeeffameen booda, hiriiraaf bahan Kaartuum guutuutti bulchiinsa siviilii bakkatti akka deebii'uu gaafataa turan. Waliitti buu'iinsa poolisii fi mormiitoota jidduutti torban darbe ummameen namoonni 100 ol miidhamaniiru. Akkasumsa humnootiin nageenyaa  dubartootaafi shamarran mormii bahan hedduurratti irratti miidhaa saalaa raawwataniiru jedhamuun himataman. Hogganaan fonqolchaa Janaraal Abdal Fattaa al- Burhaan garuu waraanni tarkaanfii foqolchaa kan fudhate wal waraansii biyyattii keessatti akka hin umamnee oolchuuf jechadha jechuun gochaa raawwatan gaarii ta'u himu. Bulchiinsa motummaa ce'umsa siiviil akka jiraatu gochuuf mortoo qabaachuu himuun, filannoo Adooleessaa 2023 akka gaggeessuuf karooran himu. Haata'u malee motummaan siviilii haaraan aangoo waraanaa jala waan jiruuf aangoo attamii akka qabaachu danda'u ifa miti. Akkasumas Janraalichi mormiin gaggeeffamaa jiru kunis ce'umsa dimokraasii nagaatti danqaa ta'a jechuun akeekkachiisaniiru. Rogeeyyiin dimokiraasii leellisan warraaqsi bulchiinsa hogganaa biyyattii bara dheeraaf hogganana Omaar al Bashiiriin bara 2019tti aangoorraa buusee waraanaan hatameera jechuun himatu. Odeessaalee dabalataa:	https://www.bbc.com/afaanoromoo/oduu-59791785
politics	Loltoonni Hindiifi Chaayinaa Sikiim keessatti 'daangaa irratti walitti bu'an'	Loltoonni Hindiifi Chaayinaa naannoo daangaa irratti walitti bu'uun gama lamaanuurraa walumaagalatti lotoonni 11 mada'uu isaanii miidiyaan Indiyaa gabaaseera. Loltoonni biyyoota lamaanii kunneen bakka itti waldaangessan irratti qaamumaan waliif bahan. Loltoonni Chaayinaa torbaafi loltoonni gama Hinsiirraa ammoo afur walitti bu'insa kanaan madaa'aniiru jechuun qondaalli qaraanaa Naakuu La kan daangaa kutaa bulchiinsaa Sikiim keessatti argamuu dubbataniiru. Walitti bu'insa Sanbata darbe uumame kana, ajajoonni naannoo waliin dubbachuun furaniiru jedhameera. Biyyoonni lamaan daangaa kiiloomeetira 3, 400 ta'u waliin qaban irratti bakka gara garaa irratti naaf mala kan jedhuun wal gaarerfatu. Daangaa sana irratti yeroo tokko tokko anatu jira jechuun walitti dhaadachuu, wal dhiibuufi darbee darbee ammoo dhakaallee walitti darbachuu dabalatee waliif bahuuf qophaa'uun ni mul'ata jechuun Ediitarri BBC Eeshiyaa Kibbaa Anbirasaan Etiraajaan gabaaseera. Wal gaarerfannaan dhiyeenya kana uumame Sikiim keessatti qarqara Naakuu La, Himaalayaas keessatti safara galaanaan olitti (above sea level) meetira 5000 ol ta'erratti argamurratti. Chaayinaafi Indiyaan daangaa irratti bara 1962 wal waraananiiru. Bara 2017 keessa, biyyoonni lamaan naannoo sanatti walitti bu'anii turan. Sababiin walitti bu'insa isaaniis kan ture, Chaayinaatu karaa lafa wal falmisiisaadha jedhamee yaadamu tokkoon daandii daangaa bal'ifachuudhaaf dhiibuu yaaltee turtedha. Biyyoonni lamaanuu humna loltootaa yeroo baayyee daangaa irra deemuun to'ataniifi qophaa'anii taa'an bobbaasanii qabu. Haata'u malee, waggoota afurtamaa oliif rasaasni dhukaafame hin jiru.	https://www.bbc.com/afaanoromoo/oduu-52610854
politics	Iraan namoota viidiyoowwan piraankii miidiyaalee hawaasaarratti gadhiisan 17 hiite	Poolisoonni Iraan viidiyoowwaan dharaan nama wareersan (prank) namoota hojjatanii miidiyaalee hawaasaarratti gadhiisan 17 hidhan. Viidiyoowwan dharaa namoota wareersan namoonni hojjatan kun ta’iiwwan lubbuu namaa baasu fakkaatu dalaguufi, fuula namaarratti keekii darbachuun namoota naannoo isaanii jiran wayita naasisan mul’ataniiru. Poolisiin maamiltoonni miidiyaalee hawaasaa kunneen lakkoofsa hordoftoota isaanii guddifachuuf gocha isaaniitiin ’’nama sodaachisanii’’ jedhe. Qondaaltonni Iraan intarneetii cimsanii to’ataa jiru. Namoota dharaan warreen biroo naasisan irratti poolisoonni tarkaanfii fudhachuu kan eegalan itti fayyadama miidiyaalee hawaasaarratti to’annoo gaggeessuu hordofuun ture. Namoonni piraankii Instaagiraamirratti maxxansanii poolisiin to’ataman kun gocha kana wayita raawwatan namoota naannicha turan irratti ajjeechaa dharaa raawwachuu fi keekiifi aayis kireemii fuularratti darbachuun wareersaafi qaanessaa turan jedhame. Namoota poolisiin to’ate keessaa tokko viidiyoo waraabe otoo miidiyaa hawaasaarratti hin maxxanfamiin nama naasise eeyyama gaafachuufi naasisuu isaaf doolara Ameerikaa 20 kaffaluuf waliigaluu miidiyaa biyyattiif himeera. ‘’Waantin fedhe namoota gammachisuufi hordoftootan inistaagiraamiirratti qabu guddifachuu qofa,’’ jedhe. Namni piraanki dalaguusaatiin hidha seene tokko immoo balleessa isaa ta’uu amanuun miidiyaa biyyattiitti dubbate. ‘’Eyyama gaafachuutu narra ture,’’ jechuun dhiifama gaafate. Poolisiin biyyattii gama isaatiin, maamiltoonni miidiyaa hawaasaa to’ataman kun dhimmoota kana sirnaan beekuu qabu ture jedheera. ‘’Namoonni hidhaman 17’n yuunvarsiitii seenanii kanneen barataniifi dhaabbilee bebbeekamoo keesssatti kanneen hojjataa jiraniidha,’’ jedhame. Namoota dharaan nama naasisan kanneen irratti himannaan amma yoonatti banamuufi dhiisuun hin baramne. Poolisoonni namoota piraankii dalagan kana to’annoo  jala kan oolche Iraan  itti fayyadama miidiyaalee hawaasaarratti to’annoo gaggessuu jalqabuu hordofuun ture. Kamisa dabre poolisoonni Iraan namoota tiwitara gargaaramuun miidhaa qaqqabsiisufi diddaa mul’isaan’’ jedhe shakke 94 to’ateera. Kanatti dabaluudhaan, poolisoonni ‘’amala sirrii hin taane agarsiisu’’ namoota jedhuun 16 to’atee miidiyaa hawaasaa isaanii cufuu beeksiseera.	https://www.bbc.com/afaanoromoo/oduu-60161583
politics	Iskindir Naggaa Qaallitti kutaa duraan itti hidhamee turetti deebifame	Obbo Iskindir Naggaa fi Sintaayyoo Chakool mana amala sirreessaa asiin dura itti  hidhamanii turan Qaallittitti jijjiiramuusaanii abukaatoonsaanii Obbo Heenook Akliiluu BBC’tti himaniiru. Obbo Heenook akka jedhanitti isaaniin dabalataan namni biraa tokkos gara mana amala sirreessaa Qiliinxootti geeffamuu dubbataniiru. Manni murtii oolmaa gaafa Qaammee shan ooleen Obbo Iskindir Naggaarratti himannaan waan banameef gara mana amala sirreessaatti akka galan taasifamuusaa Obbo Heenook ibsaniiru. Kanarraa ka’uun bakka tursiisaa yeroo poolisii federaalaa jala jiruu; guyyaa kaleessaa gara mana amala sirreessaa Qaallittii geeffamuusaanii himaniiru. Obbo Iskindir Naggaa erga gara mana amala sirreessaa Qaallittiitti geeffaman booda bakkaa fi kutaa asiin dura waggoota jahaaf itti hidhamanii turanitti hidhamuusaanii ibsuun, kutaa Waayit Haawus jedhamuun beekamutti galfamuusaanii BBC’tti himaniiru abukaatoonsaanii. Oolmaa Mana Murtii  Obbo Iskindir fa’aa har’aa Oolmaa mana murtii federaalaa ol’aanaa ramaddii Araadaatiin har’a ooleen Obbo Iskindir Naggaa dabalatee namoonni afur mana murtiitti dhiyaachuusaanii abukaatoonsaanii Obbo Heenook ibsaniiru. Dhaddacha guyyaa har’aatiin manni murtii himannaasaanii dubbisuuf kan beellamee ture yoo ta’u,himannichis Obbo Iskindir fa’aaf dubbifamuu himaniiru. Erga himannaan dubbifamee fi yaadni kenname booda gama abukaatoowwaniin gaaffii wabii dhiyaachuusaa Obbo Heenook himaniiru. Himannaan irratti dhiyaate mirga wabii kan isaan hin dhorkinedha kan jedhan Obbo Heenook, kanaan wal qabsiisanii mirgi wabii akka isaaniif eegamu gaafachuusaanii ibsaniiru. Abbaan alangaa gamasaatiin mirgi wabiisaaniif eegamuu hin qabu jedheera kan jedhan Obbo Heenook, falmiin dhiyaate osoo Obbo Iskindir Naggaan fa’aa hiikamanii nageenyummaa biyyaarratti rakkoo guddaa fidu, yoo bahanis yakka biraa raawwachuu waan danda’aniif manni murtii mirga wabiisaanii eegsisuu hin qabu jechuun falmuusaa himaniiru. Abuukaatoowwanii fi Obbo Iskindir Naggaa falmii kana kan morman yoo ta’u, Obbo Iskindir paartiinsaanii ‘Baaldaraas La’iwunatagnaa Dimookiraasii’ paartii filannoo qabudha jechuun ibsuun filannoo itti aanurratti hirmaannaansaanii biyyattiif dimookiraasii fiduu keessatti baay’ee barbaachisaa akka ta’e dubbataniiru. Keessumaayyuu filannichi ummata biratti amantii akka qabaatuuf isaan filannicharratti hirmaachuunsaanii barbaachisaa ta’uusaa ibsaniiru. Abbaan alangaa, isaan yoo hiikaman biyyi hokkora keessa galti kan jechuun mormus,  “inumaayyuu biyyi ni tasgaboofti” jechuun falmiisaanii dhiheessaniiru. Obbo Sintaayyoo Chakool gamasaaniitiin Injiinar Taakkalaa Uumaa cinqitaniittu jedhamuusaanii ibsuun, isaan cinquunsaanii barbaachisaa akka ture himaniiru. Himatamtoonni biroo hafan lamas himannaan isaan irratti baname sirrii miti jechuun mirgi wabiisaanii akka eegamuuf falmachuusaanii Obbo Heenook dubbataniiru. Manni murtichaas falmii gama lamaan jiru erga dhaggeeffate booddee murtee kennuuf Fulbaana 12 bara 2013’tti beellama kenneera.	https://www.bbc.com/afaanoromoo/oduu-54197852
politics	Qondaaltoti Huuti modelii hidda Itoophiyaa qabdu Yamanitti ‘sagaagalummaan’ himatan	Intisar al-Hammadi shamarree Yaman umrii ganna 20 yoo taatu, moodeliifi taatoo filmiiti. Intisar haatii ishee lammii Itoophiyaa yoo taatu, abbaan isheemmoo lammii Yamaniiti. Intisar qullaashi mul’isuufi‘’qoricha seeran ala qabattee argamte’’ jedhamuun qondaaltota garee mormituu Yaman Huuti jedhamaniin haala haqummaa hin qabneen himatamteetti jedhe jaarmiyaan mirga namoomaaf falmu Huuman Raayitis Wooch. Intisar himannaa irratti dhiyaate haaltullee, humnoota warraaqsa Huutiin  Sanahaatti Guraandhala darbe hidhamte. Abukaatoon ishee miidhaan qaamas ta’e arrabsamuun, akkasumaas fuulli ishee hidhamee dokimentii akka mallatteesitu dirqisiifamuu ishee eere. Abbootiin alangaa durbummaa qabaachuu mirkaneessuuf‘’qorachuuf wayita yaalu’’doorsifamuu ishee himeera. Abukaatoon Intisar al-Hammadi jaarmiyaa mirga namoomaaf falmu HRWtti akka himetti, galmee isheen ittiin himatamte akka hin ilaalle dhorkamee ture. Jalqaba ji’a kanaatti marroo lamaaf wayita mana murtiitti dhiyaattu ogeessi seeraa kun akka akka abukaatoo hin dhaabbanneef dhorkamees ture. Hammadiin modeelummaan ganna afuriif kan hojjatte yoo taatu, agarsiisa TV biyyattii lamarratti hirmaattee jirti. Suuran ishee otoo uffata mataatti hin aguugganne mul’isu yeroo tokko tokko intarneetiirratti maxxanfamuun duudhaa biyyatti akka diduutti lakkaa’amte. Abukaatoon ishee akka jedhutti, Hammadiin konkolaataan magaalaa Sanahaatti namoota biroo sadii wajjin otoo imaltuu finciltoota Huutin qabamte hidhamte. Sana booda fuulli ishee haguugamee gara Daarektoreetii Qorannoo Yakkaatti geeffamte. Otoo namoota biroo wajjin wal hin argiin guyyoota 10’f addatti fo’amtee hidhamte. ‘’Bilbilli ishee irraa fudhatame, hojiin moodelii ishee akka naamusa cabsuutti ilaalamuun qondaaltoti Huutii akka dubartii sagaagaltuutti fudhatan,'' jedhe abukaatoon ishee. Huutiin bara 2015 irraa kaasee waraana Yaman keessatti mootummaa biyyattii sadarkaa idil-addunyaatti beekamtii qabuun lolu, dhimma kanarratti yaada hin kennine. Akka HWR jedhutti, Hammadiin fuulli ishee haguugamee dookimentootarratti akka mallatteessituuf dirqisiifamuu gartuu mirga namoomaaf falmaniifi ogeessa seera mana hidhaatti ji’a Eblaa darbe ishee dawwatanitti himte. Ragaan sun ‘’yakkoota hedduu akka amanteetti’ kan gabaasudha. Bitootessa keessa Hammadiin mana hidhaa Sanahaatti argamutti wayita dabarfamtu waardiyoonni ‘’sagaagaltuu’’fi ‘’garbittii’’jedhanii sababii isheen hidda dhalootaa Itoophiyaa qabduuf arrabsaa turanii jedha abukaatoon ishee. Abukaatoon ishee akka jedhutti, abbootiin alangaa akka durbummaan ishee qoratamu dirqisiisuu erga Aminast Intarnaashinaal ibsa himatamuu ishee balaaleffatu baase booda otoo hin gaggeeffamiin hafe. Dhaabbanni Fayyaa Addunyaa ‘qorannoon durbummaa’’saayinsawaa akka hin taaneefi sarbamiinsa mirga namoomaa ta’uu ibseera. Baha giddugaleessaatti Daarektarri Ittaanaan HRW Maayikil Peeji, mana hidhaa keessatti sarbamiinsi mirgaa Intisar al-Hammadi irra qaqqabe sabamiinsa mirgaa qondaaltota biyyatti Yaman keessatti qaqqabsiisaa jiran agarsiisu jedhaniiru.	https://www.bbc.com/afaanoromoo/oduu-57671474
politics	N﻿aayijeeriyaatti barataan haadha manaa pireziaantii arrabsite jedhamee hidhame dhiifama gaafatee bahe	"Naayijeeriyaatti barataan yuunivarsiitii giiftii duree biyyattii arrabsite jedhamee torbee lama erga hidhamee booda dhiifama gaafatee bahe. Barataa yuunivarsiitii kan ta'e Amiinu Adaamu Mohaammad Jimaata darbe dhiifamaan manaa hidhaatii gadi lakkifame. Aangawoonnis barataan kun haadha manaa pirezidaantii Naayijeeriyaa Muhaammaduu Buhaarii arrabsus dhiifama waan gaafateef ""nus dhiifama goonefiirra"" jedhan. Himanni ""oduu sobaa tamsaase"" jedhu irratti banamee mana murtiitti gaafa dhiyaatu keessaa hin qabu jechuun haalee ture barataan kun. Kanaan dura fuula tiwitara isaa irratti Ayishaa Buhaarii [haati warraa pirezidaanti] maallaqa uummataa bu'aa mataa isheef jecha qisaasti jedhe barreessee turus kuni maqa balleessii miti jedhee mana murtii haalera. Garuu erga mana hidhaatii dhiifama gaafatee bahee karaa tiwiitaraa fi ergaa viidiyootin waa'e giiftii waan barreessee tureef dhiifama gaafate. ""Miira kee tuquuf tasumaa yaadee hin barressine,"" jechuun barreesse. Giiftii duree waan dhiifama isaaf gootef ishee galateeffachuun ""ishee haadha keenya"" jechuun ibse. Barataan haati warraa pirezidaantii maallaqa uummata nyaatti jechuun erga hidhamee dhiifa gaafatee booda Naayijeeriyaa keessatti namoonni baay'en miidiyaa hawaasaa irratti falmii kaasun barreesu. ""Giiftii dureetu isa dhiifama gaafachuu qaba malee isa ta'uu hin qabu, sababni isaa ammoo akka hin taanetti qabame waan ta'eef"" jedhu. isa osoo hin taane giiftii dureetu dhiifama gaafachuu qaba jechuun miidiyaa hawaasaa irratti falmii kaasaa jiru. Kaan ammoo rakkina uumame furuuf barataan kun dhiifama gaafachuun isaa sirriidhuma jedhu. Amiinu Adaamu Mohaammad to'annoo jala oolee akkuma himanni irratti banameen akka gadi lakifamuuf miidiyaa hawaasaa irratti duulli eegalee ture. \n\nKamisa darbe ammoo Amnestii Intarnaashinaal Amiinu Adaamu Mohaammad irra ""reebichi"" fi miidhan biraa irraatti raawwachuu ibsuun akka gadi lakkifamuuf gaafatee ture. Amiinu Adaamu Federaal Yuuniarsiitii keessatti Kunuunsa Naannoo barataa kan jiru yoo ta'u erga mana hidhaatii bahee baruumsa isaatti deebi'eera."	https://www.bbc.com/afaanoromoo/articles/ce92q6qp2l1o
politics	Waraana Tigraay: Dhimmi 'loltoota Itoophiyaa Tigraayitti booji'amanii' maal jedhame?	"Loltoonni Raayyaa Ittisa Biyyaa Itoophiyaa lola irratti humnoota Tigraayiin booji'aman jedhaman Jimaata magaalaa Maqalee keessa akka uummataan daawwataman taasifameera. Kuni kan ta'e humnoonni TPLF kan motummaan shororkeessaa jedheen fi kan baatilee saddeetiif mootummaa Itoophiyaa waliin lolatti turan Wiixata darbe raayyaan erga bahee booda magaalaa gudditti Tigraay Maqaleetti deebi'uu hordofeeti. Raayyaan Ittisa Biyyaa Itoophiyaa deebii kenneen loltoonni isaa booji'amuun oduu sobaa ta'uu kana dura BBC'tti himeera. Guyyaa kaleessaa miidiyaa biyyaalessaaf deebii kenneen 'waraanni afaan qawwee ummatatti hin garagalchu jedhee ummatatti harka kenne jira' jechuun garuummoo dhaabni TPLF ololaaf itti dhimma bahaa jira jechuun himateera. Loltoonni booji'aman jedhaman uffannaa dambii Raayyaa Ittisa Biyyaa Itoophiyaa kan uffatan yoo ta'u, eenyummaa loltoota kanaa BBC'n addatti mirkaneessuu hin dandeenye. Mootummaan Itoophiyaa deeggarsi namoomaa danqaa malee akka dhaqqabuu fi qonnaan bultoonni waqtii gannaa hojii qonnaa akka hojjetaniif jecha dhukaasa dhaabuu labse. Paarlaamaan Itoophiyaa shororkeessaadha jechuun kan labse TPLF gama isaan, loltoonni mootummaa federaalaa Itoophiyaa lola irratti injifatamanii naannicha gadi dhiisuuf dirqamani jedha. Akka gabaasni 'The NewYork Times' jedhutti, Jimaata gara magaalaa Maqalee kan deebi'e hogganaan TPLF Dabratsiyoon Gabramikaa'el loltoonni isaa loltoota Raayyaa Ittisa Biyyaa Itoophiyaa 6000 ol booji'aniiru. Loltoonni booji'aman jedhaman kunneen kaampii waraanaa itti hidhamanii turan Maqalee irraa kiiloomeetira 75 fagaatee argamu irraa guyyaa afur miilaan deemuun Jimaata magaalattii gahan. Wayita magaala keessa tarree galanii deeman, jiraattonni magaalattii karaa qarqara dhaabbatanii iyyaa fi harka walitti rukutuun gammachuu isaanii ibsataa turan. Loltoonni kun magaalaa Maqalee mana hidhaa guddaa tokko keessatti hidhamanii kan jiran ta'uufi ajajootaan ala loltoonni idilee akka gadi dhiifaman Dabratsiyoon ''The NewYork Times'tti himee jira. Suuraalee fi gabaasaaleen loltoota booji'aman jedhamanii marsaalee hawaasaa fi miidiyaalee idileen bahaa jiran gaaffilee hedduu kaasaa jira. Dhuguma kunneen loltoota raayyaa ittisa biyyaatii? Waraanni kun hundi akkamiin booji'amuu danda'e? Waraanni Itoophiyaa injifatamee moo tooftaaf Maqalee gadi dhiise? fi kkf gaaffilee namootni marsaalee hawaasaa irratti gaafachaa jiranidha. Xiinxalaa fi ogeessi seeraa Awwol Aloo gabaasa 'The NewYork Times' eeruun ""…mata dureen gabaasa kanaa qofti - 'Humnoonni Tigraay loltoota Itoophiyaa magaalaa guddoo naannichaa keessatti hiriiraan uummataaf agarsiisan' kan jedhu - mootummaan akka aangoo gadi dhiisu kan godhu ture"" jedha. ""Miidhaan ija addunyaa duratti maqaa gaarii dhaabbilee biyyattiirra gahaa jiru kan nama dhukkubsu,"" jedhe Awwol yaada twitter irratti barreesseen. Mootummaan Itoophiyaa haala gaaffilee ka'aa jiraniif deebii kennuu fakkaatuun fuula Feesbuukii koreen labsii muddamaa naannoo Tigraay Odeeffannoo ittiin keenna ture 'Ethiopia State of Emergency Fact Check' jedhamu irratti, Raayyaa Ittisa Biyyaa irratti ololli maqa balleessii raawwatamaa jiraachuu ibseera. ""Raayyaan Ittisa Biyyaa ergama seera kabachiisuu itti kenname sirnaan bahateera, ta'us haleellaa gareen shororkeessaa uummata nagaa dahatee irratti raawwateen haarsaa kafaleera,"" jedhe. Akka ibsi kun jedhutti Raayyaan Ittisa Biyyaa seeraa fi naamusaan waan buluuf uummatatti dhukaasuu dhiisee haarsaa kafale. ""Haarsaa Raayyaan Ittisa Biyyaa kafale kana gareen shororkeessaa akka waan mo'amee fakkeessee olola sobaaf oolfate,"" jedhe ibsi Sanbata bahe kun. Ibsichi waa'ee loltoota booji'aman jedhamanii ifatti waan jedhe hin qabu. TPLF Maqalee seenuun guyyoota muraasa dura lola jajjabaa loltoota Itoophiyaa waliin godheen loltoota kumaatamaan lakkaa'aman 'hojiin ala gochuu' ibsaa ture. Dubbi himaan Raayyaa Ittisa Biyyaa Itoophiyaa koloneel Geetinnat Adaane lola Tigraay keessatti adeemaa tureen loltoonni isaanii haarsaa kafalaa akka turan himuun, loltoonni booji'aman jedhamanii suuraan isaanii marsaalee hawaasaa irratti gadi dhiifame garuu soba jedhanii turan. TPLF uffata dambii Waraana Eertiraa fi kan Itoophiyaa warshaa huccuu Almaadaatti omishee ittiin yakka hojjechaa ture jedhan qondaalli kun. Jimaata erga loltoonni booji'aman jedhaman daandiiwwan magaalaa Maqalee keessa hiriirfamanii uummatatti agarsiifamanii booda Raayyaan deebii kenneen dhaabni TPLF ololaaf itti dhimma bahaa jira jedheera. ''Ummata hin rukunnu jedhanii jaalonni keenya sadarkaa gidduu jiran lubbuu isaanii of balleessan'' jiru jechuun Daarektarri Sabqunnamtii Raayyaa Ittisaa Koloneel Getinnat Adaana miidiyaa biyyaalessaa, ETV'tti himaniiru. ''Miseensonni waraanaa afaan qawwee ummatatti hin galagalchinu jedhanii ummataaf harka kennan akka jiran ni beekna.'' Isa baay'ee jedhamu irrattis 'lakkoofsa ol kaasanii dubbachuun amala isaaniiti' jechuun balaaleeffatan. ''Hojii piroppagaandaaf akka oolchaa jiru beekuun ni danda'ama.'' ''Waraana keessa du'uun, ajjeesuun akkasumas booji'amuun ni qunnama. Osooma ta'e akkana gochuun maaliif barbaachise? Nuyi yookiin mootummaan maaliif akkana gochuu dhiise?'' jechuun gaafatu. Kanaanis, dhaaba TPLF seeraafi safuuf hin bitamne jechuun himatu. Mootummaan garuu akkatti boojuu qabatu ''sirriitti beeka'' jechuun himan. ''Lammata akkaataan raayyaan keenya magaalota Tigraay keessumaa Maqaleedhaa bahe beekama. Ummanni Maqalee sirriitti beeka. Dhukaasa tokko malee akka bahe ummanni argeera. ''Waraanee injifadheeni akka hin jenne akkatti baane ummanni argeera. Gammoojjiitti lolaan ture, waraanni booji'e kunoo jedhee ummata gowwomsuufi itti fayyadamaa jira,'' jechuun himatan. ''Inni moo'e baay'ee osoo hin dubbatiin inni mo'ame garuu mo'amuu isaa dhokfatuuf mo'eera jechuuf carraaquun garee kanarraa waan eegamudha,'' jechuun dubbatan. Qondaalli kuni waraanni Itoophiyaa yeroo ammaa ga'umsa gaariirra jiraachuu ibsaniiru. Mootummaan Itoophiyaa lola Tigraay irratti loltoonni fi namootni nagaan hedduun ajjeefamuu ibseera. Haa ta'u malee miidhaan gama lamaaniinu gahe hin beekamu. Raayyaan Ittisa Biyyaa gama isaan TPLF irraan miidhaa guddaa geessisuu hima. Qondaala Olaanaa Waraana Itoophiyaa kan ta'an jeneraal Baacaa Dabalee ibsa Jimaata miidiyaaleef kennaniin TPLF 'akka yaaddoo nageenyaa hin taanetti guutummaatti barbadaa'uu dubbatan. MM Abiy Ahimad loltoonni isaanii Maqalee gadi dhiisanii bahuun sababa magaalattiin amma booda 'barbaachisummaa siyaasaa duraan qabaachaa turte' hin qabneefi jedhan. Itti dabaluunis miidhaan dabalataa akka loltootarra hin geenyeef akka ta'es himan. Lola baatii saddet lakkoofsiseen Raayyaan Ittisa Biyyaa hagam akka miidhame ifatti wanti beekame hin jiru. Aleeks de Waal - direektarri olaanaa Faawundeeshini Nagaa Addunyaa (WPF) kan dhimmoota Itoophiyaa irratti xiinxala adda addaa kennuun beekamu, ""Raayyaan Ittisa Biyyaa Itoophiyaa kutaalee waraanaa 20 qaba - kana keessaa 7 guutummaati barbadaa'aniiru, 3 ammoo hojiin ala taasifamaniiru"" jedha. Xiinxaltoonni kaan garuu miidhaan Waraana Itoophiyaarra gahe hagam akka ta'e qixaan beekuun ni ulfaata jedhu. ""Gaaffii doolaara miliyoona tokkooti,"" jedha Wiliyaam Daavisan - xiinxalaan 'International Crisis Group'. ""Ifatti hin beeknu garuu miidhaan jabaan irra gaheera, hamilees itti dhabaniiru"" jedhe. ""Maqaa gaarii nagaa eegsisuun Waraanni Itoophiyaa Afrikaa Bahaa keessatti qabaachaa tureen yoo madaallu, ammatti waraanni Itoophiyaa daran laaffateera,"" jedha. Miidhaa loltootarra gahetti dabalataan baasiin maallaqaa mootummaan lola kanaaf baase diinagdee biyyattii irratti dhiibbaa jabaa qabaata. MM Abiy Ahimad baasii waraanaa osoo hin dabalatiin deeggarsa namoomaa fi naannicha deebisanii ijaaruuf yaalii godhameef qofa birrii biliyoona 100 baasuu dubbatan. Dhimma Tigraay irratti yeroo jalqabaaf ifatti kan yaa’ii taa’e manni maree nageenyaa UN, gama lamaaninuu waraana dhaabuun qabatamaan lafarratti akka raawwatuu fi deeggarsi namoomaa danqaa tokko malee namoota rakkoo keessa gahan akka dhaqqabu gaafate."	https://www.bbc.com/afaanoromoo/oduu-57708024
politics	Pireezidantiin haaraa Somaaliyaa Hasan Sheek Mohaammad Ertiraa daawwachaa jiru	Pireezidantiin haaraa Somaaliyaa  Hasan Sheek Mohaammad affeerraa mootummaa Ertiraatiin daawwannaadhaaf Sanbata kaleessa Asmaraa galaniiru. Daawwannaa guyyaa afuriif kan imalan Hasan Sheek Mohaammad, Pireezidant Isaayyaas Af-warqiidhaan buufata xiyyaaraa Asmaraatti simatamaniiru. Waggoota muraasaan dura Itoophiyaa, Ertiraafi Somaaliyaan dhimmoota waloo irratti wajjin hojjechuuf waliigalanii turan. Kana malees pireezidnatiin duraanii Abdullaahii Farmaajoo loltoota kuma shan leenjiidhaaf gara Ertiraa erganiiru, dhimma jedhurratti gaaffiin irratti ka'aa ture. Pireezidantiin Somaaliyaa dhihoo kana filataman Hasan Sheek Mohaammad daawwannaa isaaniin hariiroo Ertiraa fi Somaaliyaa, dhimmoota naannoo fi waloo irratti akka marii'atan  Ministirri Beeksisaa Ertiraa Obbo Yamaan Gabiramasqal fuula Tiwiitarii isaanii irratti katabaniiru. Dabaluunis jilli pireezidantichaan hogganamu kutaalee Eritiraa garagaraa keessatti  hojiiwwan misoomaa daawwatu jedhaniiru. Waggaa tokko dura loltoonni Somaaliyaa leenjiidhaaf gara Ertiraa ergamaniiru  dhimma jedhurratti maatiin loltootaafi mormitoonni Farmaajoo burjaaja'aa turan. Filannoo Caamsaa darbe adeemsifameen aangoo kan gadhiisan Mohaammad Abdullaahii Farmaajoo loltoonni isaanii Ertiraa keessa jiraachuu irratti ifatti dubbachuurraa of qusatanii turan. Haa tahu malee yeroo aangoo isaanii pireezidantii haaraaf kennanitti loltoonni kuma shanii ol leenjiidhaaf gara Ertiraa ergamuu isaaniifi biyya isaaniitti otoo hin deebi'iin kan turan rakkoo siyaasaa Somaaliyaa keessatti uumamuu danda'u ittisuufi jechuun yeroo jalqabaaf amananiiru. Bara darbe loltoota Somaaliyaa icciitiin filamanii gara Ertiraa ergaman ilaalchisee maatiin isaanii achi buuteesaanii hin beeknu jechuun mormiif daandiitti bahanii turan. Caamsaa darbe Farmaajoon yeroo aangoo kennan akka dubbatanitti loltoonni kunneen   amma biyya isaaniitti deebi'anii waraana biyyattiitti makamuun Al-shebaab waraanuu irratti bobba'uu jedhanii turan.\nKaaba Itoophiyaatti yeroo waraanni jalqabe mootummaa Itoophiyaa deeggaruun waraanicha irratti kan hirmaatte Ertiraa cinaa dhaabbachuun loltoonni Somaaliyaa hirmaataniiru  himannaan jedhu irratti ka'a. Haa tahu malee Ministirri Mummee Itoophiyaa Abiy Ahimad  loltoonni Somaaliyaa waraana Tigraay irratti hirmaataniiru himannaa jedhu wakkaachuu isaanii Biluumbarg gabaasee ture. Somaaliyaa yeroo lammataaf hogganuuf kan filataman Hasan Sheek Mohaammad, baatii lama keessatti imalawwan biyya alaa muraasa taasisan keessaa Ertiraan kan jalqabaa keessaati. Daawwannaa isaanii kanaan dhimmi loltoota pireezidantii biyyattii duraaniin gara Ertiraa ergaman jedhaman ajandaa marii isaaanii mummee taha jedhamee eegama. Pireezidant Hasan Sheek Mohaammad gara aangootti erga deebi'aniin booda kan daawwatan Yunaayitid Arab Imireetsiini. Amma immoo Sanbatarraa qabee Ertiraatti guyyoota afuriif daawwannaan hojii taasisan bara aangoo marsaa kanaan kan jalqabaati.	https://www.bbc.com/afaanoromoo/articles/cq5zxv998z0o
politics	Paarlaamaan keewwatoota heeraa sadiirratti hiikni dabalataa akka kennamu murteesse	Manni Maree Bakka Bu’oota Uummataa yaa’ii isaa har’a gaggeesseen keewwatootni heeraa sadii waayee filannoo dheeressuu haasa’an ji’a tokko keessatti akka hiikni dabalataa irratti kennamu murteesse. Yaadni kun kan ragga’e sagalee caalmaan namootni 25 mormuun akka ta’e EBC’tu gabaase. Paarlaamaan ooltii isaa kanaan filannoo biyyoolessaa Hagayya dhufu gaggeefamuuf qabamee tureefi sababa koronaavaayirasiin milkeessuun hin dandamne irratti yaada furmaata dhiyaatan erga ilaalee booda sagalee irratti kenneera. Boordiin Filannoo, filannoo biyyaalessaa sagantaa qabameen gaggeessuun akka hin danda’mne beeksisuu hordofee qaawwa heeraa mudate furuuf yaada furmaataa afur dhiyeessee ture. 1. Mana Maree Bakka Bu’oota Uuummataa diiguu 2. Labsii yeroo muddamaa labsuu 3. Heera biyyattii fooyyeessuufi 4. Hiikaa heeraa gaafachuudha. Haaluma kanaan Manni Marichaa Manni Maree Federeshinii aangoo heera mootummaa keewwata 83 irratti kennameefiin keewwatoota filannoo dabarsuu wajjin ilaallatan ji’a tokko keessatti xiinxalee hiika isaanii akka dhiyeessuu murteesse. Yaada furmataa heerrii mootummaa waayee filannoo dabarsuu haasa’u haa xinxalamu jedhu kan dhiyeesse Koree dhaabbii Dhimooota Seeraa, Haqaafi Dimookraasii Paarlaamaa Itoophiyaati. Akka koree kanaatti Heera mootummaa Federaalaa Itoophiyaa keewwata 54/1, keewwata 58/3 fi keewwata 93 kan hiikni dabaalata irratti kennamu. Miseensonni Mana Maree bakka Bu'oota Uummata dhimma kanarratti yaada mormiis kan deeggarsaas dhiyeessaniiru. Walitti qabaan Koree Dhaabbii Dhimmoota Hariiroo Alaafi Nageenyaa Obbo Tasfaayee Dhaabaa kanaan dura labsiiwwan ummanni itti hin amaniin taasifamaa akka ture yaadachuun, yaadawwan dhiyaatan Heera mootummaa kan bu'uraa godhatanidha jechuu isaanii fuulaa Feesbuukii Mana Marichaarratti baheera. Obbo Tasfaayeen, akka Heera mootummaa keewwata 102 irratti ibsametti filannoo gaggeessuun hojii mootummaa federaalaafi kan boordii filannoo akka ta'e ibsuun, yaada murtee filannoo achi butuu Boordichi dhiyeesse sirriifi bu'uura Heera mootummaa kan qabudha jedhan. Kanaan alatti sochiiwwan taasifaman faallaa Heera mootummaa ta'uu isaanii akeekkachiisaniiru, Obbo Tasfaayeen.	https://www.bbc.com/afaanoromoo/oduu-52544863
politics	Benishaangul Gumuzitti qondaaloti 40 hoggansa irraa ari'aman	Walitti bu’insa naannoo Benishaangul keessatti irra dedeebiin mudataa ture hordofee qondaalonni naannichaa 40 tahan hoggansa irraa ari'amuu paartiin Badhaadhinaa beeksise. Isaan keessaa 10 kan tahan qoratamaa jiru jechuun waa’ee warra kaanii ibsa bal’aa hin kennine paartichi. Walitti bu’insaa sabaa naannichatti hammaate to’achuuf aanoleen Naannoo Benishaangul Gumuz shan to’annoo humna waraanaa jala galaniiru. Walitti bu’insa sabummaa irratti xiyyeefachuun naannichatti uumamaa tureen namootni 'baay’een' ajjeefamanii hedduunis qe’ee isaaniirra buqqa’aniiru. Komishiniin Mirga Namoomaa mootummaatti hidhata qaba jedhamu walitti bu’insi naannichaa lammiilee nagaa irratti xiyyeefate akka isa yaaddesse ibseera. Haleellaa Jimaata gara bariitti raawwateen yoo xiqqaate namootni 15 yoo ajjefaman, isaan keessaa afur dubartoota turan. Haleellaa jalqaba ji’a kanaatti raawwateen ammoo namootni 30 yoo ajjeefaman, aktivistootni tokko tokko ammoo lakkoofsi namoota ajjeefamanii 80 gahuu akka danda’u himuu isaanii ripportera BBC Afaan Amaaraa Qaalkidaan Yibelxaaltu gabaase. Irra caalaan namoota miidhaan irra dhaqqabee saba Amaaraa fi Agaw irrati jedhame. Haleellicha duuba qaamni akkamii akka jiru ammatti ifatti waanti himame hin jiru. Dilbata darbe mootummaan naannoo Amaaraa qondaalonni naannoo Benishaangul Gumuz walitti bu’insicha dhaabsisuuf gahee isaanii karaa guutuu bahataa hin jiran jechuun komatan. Dubbii himaan naannoo Amaaraa naannoon isaanii ‘’obsa fixachuu’’ dabaluun himan. Itopphiyaatti walitti bu’insi sabummaa irratti xiyyeefate dabalaa deemuun, Ministira Muummee badhaasa Noobelii Nagaa bara 2019 mo’ataniif qormaata  tahuutu himama.	https://www.bbc.com/afaanoromoo/oduu-54330417
politics	Intalli Wiiliyaam Ruutoo 'Biiroo Intala Pirezidaantin' hooggana jechuun ishee namoota dheekkamsiise	"'Biiroon Intala Pirezidaantii' (Office of the First Daughter) jiraachuun isaa lammiilee Keeniyaa aja'ibsiiseera. Namoonni hedduun karaa miidiyaa hawaasummaa biiroon intala pirezidantii jiraachutti dinqifataa, kaan ammoo dheekkamaa jiru. Eega dhimmichi ijoo dubbii ta'e booda Chaarlin dhimmi ''waajjira intala Pirezidantii kan dhuunfaati'' jechuun ibsa baasuun beeksiste. Viidiyoo miidiyaa hawaasaa gubbaatti qoodamaa jiru irraa akka mul'atutti intala lammaffaa pirezidant Wiiliyaam Ruutoo kan taate Charliin Ruutoo Tanzaaniyaatti wal-gahii tokko irratti osoo haasaa gootuu mul'atti. Wal-gahicha irratti ""garee ishee Keeniyaarraa"" wajjin dhaqan gorsaa ishee fi kan biraa ammoo ""biiroo intala pirezidaantitti gaggeessaa daldalaa fi investimentii"" akka ta'e osoo beeksiftuu viidiyicha irratti mul'atti. Yeroo isheen garee ishee kana beeksiftu namoonni wal-gahicha irra turan harka rukutu, kaan immoo ni kolfu. “Wanti nama kofalchiisu homtuu hin jiru,"" jechuun haasaa ishee itti fufte Charliin. Seerri Keeniyaa intala pirezidaantif addatti biiroo hojii hundeessuu hin hayyamu; biiroon akkasii jiraachuu ammoo ifatti waanti beeksifamees hin turre.   Lammiileen Keeniyaa 'maallaqa gibira uummataa irraa sassaabame qisaasaa jiru' jechuun miidiyaa hawaasummaa gubbaatti wal-harkaa fuudhanii qeequ. ""Chaarlin Ruutoo garee ishee biiroo intala pirezidaantii irraa [ishee wajjin deeman] kan gibira ummata irraa sassaabamu kaffalamuuf beeksifte, biiron akkasii seeran beekamuu illee yoo baate,"" jechuun barreessa lammiin Keeniyaa tokko. Kan biraa ammoo biiroon intala pirezidantii akkamitti akka hundaa'e gaafachuun viidiyoo ishee qooda: Erga Wiiliyaam Ruutoo pirezidaanti Keeniyaa ta'uun filatamanii as intalli isaanii Charliin irra deddeebin aangawoota mootummaa heddu wajjin wal argaa turte. Akkasumas qondaalota biyyoota garaa garaa wajjin wal-argaas turte. Kanaan duras aangoo abbaa isheetti fayyadamtee maallaqa uummataa qisaasessaa jirti komiin jedhu irratti ka'ee ture. Yeroo sana tiwiitara gubbaatti duulli 'Quickmart Ivanka' jedhu irratti gaggeeffamaa ture. Kunis intala Tiraamp kan taate Ivanka Tiraamp wajjin wal ishee fakkeessufi. Yeroo Doonald Tiraamp pirezidantii US turan, intalli isaanii Ivaankaa Tiraamp abbaa ishee wajjin wal gahii taa'aa turte. Kanarraa ka'uun boodarra Tiraamp aangoo mootummaa kennaniifi turan. Amma immoo biiroon intala pirezidaantii jiraachuu fi gorsaa ishee dabalatee garee ishee erga beeksiftee as miidiyaa hawaasummaa gubbaatti mata duree taatee jirti."	https://www.bbc.com/afaanoromoo/articles/c518zde2gd1o
politics	Ameerikaatti ajjeechaan poolisootarra gahu %59n dabale - FBI	"Bara 2021 keessa Ameerikaa keessatti lakkoofsi poolisoota ajjeefamanii dhibba keessaa harka 59n dabaluufi guutummaa biyyattii keessatti ammoo yakkawwan gara-jabinaan raawwataman heddummaachuu daarektarri Biiroo Qorannoo Federaalaa (FBI) dubbate. Daarektarri FBI Kiristoofer Reey turtii sagantaa 60 Miniitis waliin taasiseen, bara darbe keessa qofa miseensonni poolisii 73 ta'an hojii isaanii idileerra osoo jiranii ajjeefamaniiru jechuun ibse. Bara 2019 irraa kaasee ammoo Ameerikaa keessatti ajjeechaa poolisii gara-jabinaan raawwataman hedduu dabalaa dhufuu isaa ragaaleen ni mul'isu. Kiristoofer Reey wanti akkanaa kun fudhatama kan hin qabneefi hanga barbaachisu xiyyeeffannoo argachaa akka hin jirre ibseera. Kun yeroo shallagamu guyyaa 5 keessatti poolisiin tokko ni ajjeefama jechuudha jedhe. Gama biraan ammoo Ameerikaa keessatti waggaa waggaatiin namoonni kuma tokko ta'an poolisootan kan ajjeefaman yoo ta'u, ajjeechaawwan hedduun isaanii osoo himannillee irratti hin banamiin kanneen hafanidha. Akka daarektarichi jedhutti, ajjeechaa poolisoonni namoota irratti raawwatan kana hordofee bifa haaloo bahuutiin ajjeechaan gara-jabinaan poolisoota irratti raawwatamus dabalaa dhufeera. ""Miseensonni poolisii hedduun kan ajjeefaman hojii ta'eef yeroo socho'aa jiranitti haleellaan tasaa irratti raawwatamee ykn ammoo yeroo naannawaa caqasaaf bahanittidha,"" jedha. ""Sababa uffata dambii uffataniif qofa irratti xiyyeeffatamuu hin qabu."" Akka odeeffannoo dhaabbanni 'The Fraternal Order of Police (FOP)' jedhamu ji'a Onkoloolessa keessa baasetti, bara 2021 haleellaawwan tasaa 103 poolisoota irratti raawatameera. Baruma kana keessa poolisoonni 130 ta'an rasaasaan kan rukkutaman yoo ta'u, kanumaan walqabatee 30 kan ta'an ammoo lubbuun isaanii darbeera. Lakkoofsa FBI bara 2020 baase akka kaa'utti ammoo ajjeechaan poolisootaa bara 2019 keessa dhibba keessaa harka 29n kan guddate yoo ta'u, erga bara 1960oota keessaatii as lokkoofsa guddaadha jedhameera. Weerara Koronaavaayirasii hordofee ammoo haleellaawwan raawwataman akka dabalan dubbata daarektarri FBI kun. ""Lakkoofsi ijoollee ol-adeemoo yakkawwan gara jabinaa raawwatan guyyaa guyyaan dabalaa jira. Kun kan baay'ee nama yaaddessudha. Yeroo jiruun gara bakka duraan turetti deebiyuu jalqabutti daandiiwwan irratti haleellaawwan bal'inaan argaa jirra."" 'The Fraternal Order of Police (FOP)' irraa odeeffannoo argameen bara 2022 keessa qofa miseensonni poolisii 17 itti dhukaafamee lubbuun isaanii darbeera. Ji'a Amajjii darbellee miseensonni poolisii Niiw Yoork lama dhukaasa irratti banameen lubbuun isaanii darbuun ni yaadatama."	https://www.bbc.com/afaanoromoo/oduu-61226079
politics	Siyaasa Itoophiyaa: Miseensota TPLF keessaa dubartiin tokkittiin Paarlaamaa keessatti hafte maal jedhu?	Addi Bilisa Baasaa Ummta Tigiraay (TPLF) miseensota isaa Mana Maree Bakka Bu'oota Ummataa, Mana Maree Federeshinii keessa jiranii  fi mootummaa Federaalaa keessatti muudama siyaasaa gara garaarra jiran bakka bu'ummaa isaaniifi aangoo irra jiran akka gadhiisan ajajeera. Kanaraa ka'uun sirna baniinsa waloo Mana Maree Bakka Bu'oota Ummataafi  Federeeshinii 5ffaa bara paarlaamaa 5ffaa bara hojii 6ffaa irratti bakka bu'onni naannoo Tigiraay akka hin hirmaanne ibsamee ture. Miseensota TPLF naannoo Tigitaay bakka bu'an 38 fi kan mana maree Finfinnee bakka bu'an shan keessaa walumaa galatti 42 kan ta'an osoo hin argamiin hafaniiru. Walga'ii irratti kan argaman bukka buutuu tokko qofaadha.  Miseensi kun Aadde Yaayyesh Tesfahuneny. Aadde Yaayyesh magaalaa Finfinnee Kutaa Magaalaa Eekkaatti TPLF bakka bu'uudhaan filannoo waggoota shaniin dura gaggeeffameen filatamuun ture kan miseensa mana maree  ta'an.  BBCn Aadde Yaayyesh waliin turtii taasiseera. BBC: Ajaja TPLF akka walga'ii mana maree irratti hin hirmaanneef dabarse akkamiin dhageessan? Aadde Yaayyesh: Ana karaa xalayaas ta'e karaa bilbilaa kan na qaaqabe hin jiru. Kanan dhaga'e sabaa himaaleerraati. BBC: Dhimmicha irratti mariin taasifame jiraa? Aadde Yaayyesh: Ani hin mariyanne.  Warra kaan bakka bu'ee dubbachuu hin danda'u, waa'ee warra kaaniis hin beeku. BBC: Isinirraa kan hafe bakka bu'oonni TPLF walga'ii mana marichaa irratii hin argamne. Isin maaliif argamuu murteessitan? Aadde Yaayyesha: Akkuma beekamu barri hojii mana marichaa kan xumuramu waggaa shaniin. Haata'u malee, sababa weerara koronaavaayirasii biyyattii keessatti uumameen walqabatee yaaddoofi rakkoo ummameen Boordiin Filannoo Biyyaalessaa filannoo gaggeessuuff kan rakkatu ta'uu ibsee ture. Kanarraa kan ka'een haaluma adeemsa Heera mootummaatiin dhimmichis gara  mana maree bakka bu'uutaa dhufeera. Isaan boodas haaluma murtee Manni Maree Federeeshinii dabarseen filannoon akka dheeratu ta'eera. Adeemsi kunis Heera mootummaa kan hordofofeefi faayidaa ummataatiif yaadamee waan ta'eef anis murtee kana wanan fudhadheef walga'ii kana irratti argamuu danda'eera. BBC: Murtee kana irra ga'uudhaaf dhiibbaan maatiirraa ykn qaama biraa irraa isinirra ga'eeraa? Aadde Yaayyesh: Dhiibbaan qaama kamiiniyyu ana irratti raawwatame hin jiru. Wanti beekamuu qabu tokko ani gaheettii of dandeessedha. Namni umuriin isaa waggaa 18 guute tokko ofiin murteeffachuu akka qabaatu nama cimsee amanudha ani. Yaada akkasii fiduun isaanii na dinqisiisuus baatullee, namni ilaalchaafi hubannoo mataa isaatiin kan murteessu ta'uu beekamuu qaba. Kanaafis maatii waliinis yaada walfakkaataa ykn yaada gara garaa qabaachuu nan danda'a, amantaan garuu kan dhuunfaakootiiti. BBC: Isin miseensa Paartii Badhaadhinaa naannoo Tigiraay ? Aadde Yaayyesh: Lakki. BBC: Akkas taanaan hanga filannoon gaggeeffamutti eenyuun bakka bu'uudhaan itti fuftu?  TPLF? Ykn…? Aadde Yaayyesh: Mana maree keessatti ummataan bakka buunee malee paartii bakka buunee hin turre. Kanaafiyyu bakka bu'iinsa ummataa qabadheen itti fufa. BBC: Filannoo bara kana gaggeeffamu irratti dorgomuudhaaf yaada qabduu? Aadde Yaayyesh: Hin murteessine. BBC: Osoo dorgomtanii garuu eenyuun bakka bu'uudhaan kan dorgomtan isinitti fakkaata? Aadde Yaayyesh: Isa kanallee hin murteessine. BBC: Kanaan dura miseensa mana maree bakka bu'oota ummataa ykn mana maree federeeshinii taatanii beektuu? Aadde Yaayyesh: Miseensummaan mana maree bakka bu'oota ummataa kan jalqabaakooti. Miseensa mana maree naannooyyu ta'ee hin beeku. A. L .I 1992tti garuu miseensa mana maree magaalaa maqalee ta'ee nan beeka. BBC: Mootummaa Federaalaafi mootummaa naannoo Tigiraay gidduu wal dhabdeen siyaasaa jiraachuun ni beekama. Dhimma kana akkamiin ilaaltu? Aadde Yaayyesh: Rakkoo ummataaf fala barbaaduufi dhimmi ummanni itti rakkate haalaa haqa qabeessa ta'een hundi keenyayyu dhaabbachuu qabna jedheen yaada. Namoonni dhuunfaa ykn paartileen yaada garaa garaatiin wal takaaluu danda'u. Haata'u malee, kan argamnu bara ammayyoome keessatti. Waan kana ta'eefis, faayidaa ummataa bu'uura godhachuudhaan waliin taa'anii dubbachuun waliin rakkoolee keenya hiikuu qabna yaada jedhun qaba. BBC: Miseensota TPLF  keessaa isin qofatu walga'ii mana marichaa irratti argame. Murteen kun bu'aa maalii argamsiisa jettanii yaaddu? Aadde Yaayyesh: Ani TPLF bakka bu'ee kanan dorgome magaalaa Finfinnee bulchiinsa magaalaa Eekka irraati. Walumaagalattis  Finfinneerraa TPLF bakka bu'uudhaan mana maree bakka bu'ootaa kan galle nuti shan. Anis paarlaamaa yeroon galu ummata sagalee naaf kenne kabajeetan. Gaaffii ummataa keessummeessuufi dirqamaafi itti-gaafatamummaa ummanni narra kaa'e ba'uun qaba jedheen kanan gale. Ammas ilaalamuu kan qabaatu kallattii sanaan. Paarlaamaa wayitan galu yaada TPLF ykn ADWUI qofaan tarkaanfachiisuuf miti. Gaaffilee ummataa deebisuuf ani kanan gale. BBC: Murtee kana hordofee rakkinni isin mudate jiraa? Aadde Yaayyesh: Gaaffiin dhufes ta'e wanti na qaqabe omtuu hin jiru. Yeroo ammaa kana dargaggos ta'e ummanni bal'inan kan itti fayyadamu miidiyaan hawaasummaa jira. Achirratti sababiin ummataaf dhaabadhe kan deeggarsa qaban naaf ibsan hedduudha. Haata'u malee, yaada finxaalessaa ta'e kan TPLF qaban jiru. Miidiyaa hawaasummaa irratti barreessan jiru. Arabsoofi doorsisa yaada namaa hin kabjne barbaachisaa hin taane argaan jira. Hundi keenyayyu yaadaa fi ilaalcha adda addaa qabna.  Yaadaafi mormii isaanii dhiyeeffachuu nan kabaja, na dinqisiifadhas. Ta'uus qabaata. Isaafis hin mufadhu. Haata'u malee, dhuunfaan nama arrabsuu, dorsisuufi sodaachisuun hin barbaachisne eenyuunuu waan hin barsiifneef, osoo ta'uu baatee jedheen yaada. Kanaan alatti gaaffiin kallattiidhaan dhufe hin jiru. BBC: Murtee taasistan hordofee gama TPLF irraa wanti isin qaqqabe jiraa? Aadde Yaayyesh:  Dhimmi kallattiidhaan dhufe hin jiru. Haata'u malee, namoonni miidiyaa hawwasummaa irratti qarqara qabatanii barreessan hedduun jiru. BBC: Sababii murtee kana irra geessaniif rakkinni anarra ga'a jettanii yaaddoftan jiraa? Aadde Yaayyesh: Qaamni maaliif ummataaf dhaabbatte jedhee yaaddoorra na buusu jira jedhee hin yaadu. Haata'u malee, wanta dhufu hunumaa ummata waliin ta'uudhaan dura dhaabbanna jedheen yaada.	https://www.bbc.com/afaanoromoo/oduu-54442858
politics	Yukireen yakkoota waraanaa 21,000 qorachaa jiraachuu himte	Abbaan Alangaa Waliigalaa Iryanaa Venediktoova akka BBC’tti himtetti, guyya guyyaan himatni yakka waraanaa 200 hanga 300 ta’u isheetti ni gabaafama. Dhaddachootni hedduun kan gaggeeffamu bakka himatamtoonni hin jirretti ta’uu ibsuun, ta’us garuu qorannoon kana gaggeessuun kan barbaachise ‘gaaffii haqaa’ waan ta’eefidha jetti. Raashiyaan Guraandhala 24 irratti Yukireeniin weerarte. Yakka waraanaa ittiin himatamte hundas ni haalti. Aadde Iryaana loltoonni Raashiyaa kan lammilee nagaa gudeedan, dararan fi ajjeesan, “yeroo fudhachuu danda’us mana murtiitti dhiyaachuun isaani akka hin oolle hubachuu qabu,” jetteetti. Gartuun qorattootaa ishee Yukireen keessatti bakka adda adda deemuun qorannoo gaggeessa kan jiran ta’us, naannolee fi namoota tokko tokko bira ga’uun waan hin danda’amneef qorannoo hunda “qulqullinaa fi sirriitti” gaggeessuu akka hin dandeenye himteetti. Caamsaa keessa, shakkamtoonni 600 ta’an adda baafamanii, himatni 80 eegaluu ibsiteeti. Loltuun Raashiyaa yeroo jalqabaaf Yukireen keessatti dhaddachatti dhiyaate, Saarjent Vadiim Shishimariin, Caamsaa keessa nama nagaa ajjeesuun himatamee hidhaan umurii guutuu itti murtaa’eera. Yuukireen magaalota akka Buchaa, Borondyaanka fi biroo kan yeroof loltoota Raashiyaan to’atamanii turan keessatti bakka awwaalcha jumlaa argachuu ishee himti. Manni Murtii Yakka Idil-addunyaa Yukireen ‘bakka yakkaa’ taateetti jechuun, gartuu qorattoottaa guddaa argamee hin beekne qorannoo akka gaggeessaniif Yukireenitti ergeera. Raashiyaan irra daddeebiin himata lammilee nagaa irratti xiyyeefateera jedhu haaleera. Waraanni Yuukireen akka jedhutti loltoonni Raashiyaa magaalota hedduu irratti haleella banuun, naannoo Denetsikii irratti haleellaa gaggeessuuf qophaa’aa jiru. Torban darbe keessa naannaa Luhaansikii jedhamu harka caalaan Raashiyaan to’ateetti.	https://www.bbc.com/afaanoromoo/articles/ce9epznqr70o
politics	Jeettiin waraanaa Raashiiyaa mana jireenyaarratti kufee paayilatoota galaafate	Xiyyaarrii waraanaa Raashiyaa kibba Saayibeeriyaatti naannawa manneen jireenyaa irratti kufee caccabuu aanga'oonni naannichaa himan. Xiyyaarri waraanaa Sukhoi Su-30 jedhamu magaalaa Irkutsk keessatti gamoo jireenyaa abbaa darbii lamaa irratti kufuu bulchaan naannichaa kan ta'an Igor Kobzey barreeffama Telegraam isaanii irratti barreessaniin himan. Bulchaan kun akka jedhaniitti, balaa xiyyaaraa qaqqabe kanaa dowwachuf bakka taateen kun itti mudateetti argamaniiru. Akka isaan jedhaniitti, balaliiftoonni xiyyaarichaa lamaanu kan du'an yoo ta'u, jiraattoonni miidhaman kamu akka hin jire dubbatan. Akka Ministeera Haalawwan Balaa Tasaa Raashiyaatti, jeettiichi kan kufee caccabe osoo balaliinsa yaalii taasisaa jiru ture. Waraabbiiwwan viidiyoo miidiyaalee hawaasaa irratti qoodaman akka agarsiisanitti, xiyyaarichi osoo caccabee ibiddi itti hin qabatiin dura kallattiin gara dacheetti balalii'aa akka tureefi samii keessatti aara gurraacha gadhiisaa akka ture agarsiisan. Waraabbiin viidiyoo inni gara biraa ammoo hojjattoonni balaa ibiddaa osoo ibidda dhaamsanii agarsiisa. Koreen qorannoo mootummaa Raashiyaa gama isaatiin seerawwan nageenyaa qilleensaa cabuu ilaalchisuun qorannoo yakkaa gaggeessuu eegalu himeera. Taateen akkanaa kun wayita biyyattii keessatti mudatu guyyoota jahan darban keessatti kun kan lammataati. Wiixata torba darbees, jeettiin waraanaa Sukhoi Su-34 tokko dhiheenya daanagaa Yukireeniitti kaaba magaalaa Yeysk keessatti gamoo appaartaamaatti bu'uudhaan yoo xinnaatee 15 du'anii ture.	https://www.bbc.com/afaanoromoo/articles/c72nd7exe7po
politics	D﻿ubartii jalqabaa dubbii himtuu Kongireesii US, Naansii Peeloosii aangoo gadhiisuuf	Paartii Dimokiraatotaa waggoota kurnan lamaaf gaggeessaa kan turan Dubbii Himtuun Mana maree US,  Naansii Peeloosii aangoo isaanii gad lakkisuuf akka jedhan himan. Dubartiin ganna 82, Naansii Pelosiin kongiresii keessatti aangoo guddaa kan qabanii fi dubartii jalqabaa Dubbii Himtuu Mana Maree US tahuun tajaajilanidha. Garuu mana maree gadii keessatti Kaalifoorniyaa bakka bu’uun itti fufanii hojjetu. Kun yeroo filannoo walakkaa bulchiinsaa pirezidaantii irratti torban darbe gaggeeffamu warri Rippaablikaanotaa taa’umsa caalmaa argachuu hin hafu jedhamutti dhagahame. Paartii Rippaabilkaanotaa irraa Keviin Makaartii dursaa Kongirensii haaraa tahuuf paartii isaa irraa filameera. ''Guyyaa tokko mana keessa hojjechuurraa dubbii himtuu mana maree taha jedhee yaadee hin beeku ture'' jedhan Naansii Peeloosii. ''Kongirensii itti aanu irratti hoggantuu Dimokiraatotaa tahee irra deebiin filamuu hin barbaadu. Dhalootni haaraan paartii Dimokiraatotaa akka gaggeessuuf sa’aatiin isaa gaheera,'' jedhan. Peeloosiin hanga ji’a Amajjii dhuftu dubbii himaan Kongiresii haaraan filamutti hoggansa yeroo jalqabaaf bara 1987 qabatan hanga Amajji bara 2023tti itti fufu. Miseensi Koongireesii Niw Yoorki Hakiim Jeefiriis hoggansa Dimokiraatotaa kana harkaa fudhata jedhamee eegama. Kun ammoo nama gurraacha jalqabaa hoggansa kongireesii qabate isa taasisa. Dubbii himaan hojii kongireensii heeraa biyyattii keessatti haalaan ibsameerudha. Pirezidaantiiti aanuun nama aangoo guddaa biyyattii keessatti qabus taha. Dubbii himaa fi itti aanaan akkasumas koreen hoggantootaa maaltu ilaalcha keessa galfamee sagaleen irratti kennamuu qaba kan jedhu murteessu. Ajandaa fi seera falmii isaas ni murteessu. Bara 2003 Naansii Peeloosii hoggantuu paartii taa’umsa xiqqaa qabu kan Dimokiraatotaa tahuun filataman. Hoggantuu paartii mormituu kongirensii keessaa jechuudha. Bara 2006 paartiin Dimokiraatotaa ywaggoota kurnaaniin boda yeroo jalqabaaf kongirensii keessatti taa’umsa caalmaa argatan. Kanumaan seenaa US keessa dubartii jalqabaa mana maree lameen keessatti hoggantuu paartii sagalee caalmaa qabuu [Majority Leader] tahuun filaman. Waggoota afur booda garuu ammas hoggantuu paartii taa’umsa xiqqaa argate Dimokiraatotaa tahuun itti fufan, bara 2019 yeroo irra deebiin Dimokiraatotni taa’umsa caalmaa argatan ammoo dubbii himtuu kongireensii tahuun hojjechaa turan.	https://www.bbc.com/afaanoromoo/articles/ce51dr28vgeo
politics	Waa'ee barsiisota Yuuniversitii Jimmaa hidhamanii maatiin maal jedhu?	Pirezidaantii Itti Aanaa Yuuniversitii Jimmaa kan turan Dr Aduulaa Baqqalaa, waahillan isaanii biroo ja'a waliin kaleessa ganama (Jimaata Ebla 02, 2021) mana jireenyaa isaanii keessaa humnoota nageenyaan qabamuu mana hidhaatti darbamuu maatiin Dr Aduulaa BBC'tti himan. Haati warraa Dr Aduulaa Aadde Birtukaan Iddiluu ganama obboroodhaan wayita hidhattoonni manasaanii marsuun balabala itti rukutan rifatanii ka'uu himaniiru, isa booda waan mudates akkanaan dubbatan. ''Kaleessa ganama obboroo sa'atii 12 jechuu daqiiqaa 10 hir'uutti dhufanii balbala nutti rukutan. Abbaa warraakoo akka barbaadanii fi manas akka sakatta'uuf dhufan nutti himan. Maaliif jennee wayita gaafannu meeshaa harkaa qabaachuudhaan shakkamtanii jirtu nuun jedhan,'' jedhan. Jalqaba poolisoonni Oromiyaa lama akka gara manasaanii dhufan kan himan Aadde Birtukaan, waraqaa seera qabeessa qabaachuusaanii gaafachuu keenyarratti atakaaroon uumamee ture jedhan. ''Fuula keessanis waanan hin beekneef waraqaa seera qabeessa mana murtii qabattanii dhuftanii maaliif hin sakattaatan jedheen gaafadhe. Waa'ee waraqaa seera qabatanii dhufuurratti Abbaa manaa koo fi poolisoota gidduutti walitti deddeebisuun tureera.'' ''Yeroo gaarii keessa hin jirru. Abbaan barbaade uffata poolisii uffatee nama saamuu danda'a. Kanaafuu waraqaan seera qabeessa ta'e dhiyaachuu qaba jenne.'' Falmii yeroo dheera boda haga waraqaan mana murtii dhufutti ala turaa jedhamuu kan himan Aadde Birtukaan, boodarra waraqaa malee humnumaan sakatta'na jedhan. ''Poolisoonni yeroo dheeraaf abbaa warraa koo wajjin ala mana keenya fuuldura erga taa'anii boda ka'i ni deemnaa wayita jedhaniin uffatan uffadha jedheen. Hin danda'amu jedhaniin. Isa boda animmoo uffata rakkoo hin qabu asumatti uffatta siifan fida jedheen geesseef. Innimmoo asitti hin uffadhu jedhe. Achiin boda olseenee balbalumarratti akka uffatu iyyamaniif.'' Jechuun uffatumallee osoo abbaan manaasaanii hin uffatin fuudhanii deemuuf akka turan himan Aadde Birtukaan. ''Erga uffatee fuula dhiqatee boda deemuuf wayita inni qophaa'u, lakkii hin deemnu mana sakattaana malee jedhaniin.'' ''Nutis waraqaa mana murtiirraa fidaa jennee itti cichine, boodarra falmiiin wayita hammaatu poolisoonnis dabalamaa dhufan.'' Humni nageenyaa wayita dabalamaa deemuu fi namoonni kaanis qabamuusaanii wayita arginu dubbiin cimaa deemaa jiraachuu barree, waraqaa mana murtii fidanis dhiisanis haa sakatta'an jennee murteessine jedhan Aadde Birtukaan. ''Isa boda bakka namoonni ollaa dhufanii taajjabanitti mana ol seenanii sakatta'anii kompiyuutaraa fi dookimantii barnootaa garaagaraa ilaalanii filaashii tokko fudhatanii deeman,'' jedhan. ''Achitti sakattaana jedhanii fudhatanii deeman. Meeshaa biraa waan argatan hin qaban. Nuti meeshaan keenya kobbee, dabtara, kitaabaa fi kompiyuutara malee waan biraa hin qabnu.'' Isa booda aanaa tokkoffaatti akka geessan natti himanii fudhatanii deeman, achitti ciree fidii gaafadhu naan jedhan. Pirezidaantii Itti Aanaa Yuuniversitii Jimmaa kan turan Obbo Aduulaan yeroo ammaa barattoota sadarkaa garaagaraa irra jiran barsiisuun tajaajilaa jiru. ''Ergasaan qabamaniis maaliif akka hidhaman nama odeeffannoo natti himu nan dhabe. Abbaa alangaa tokko argadhee wayitan gaafadhu waan beekan akka hin jirree fi ajaja gubbaa dhufe ta'uu qofa natti himan,'' jedhan Aadde Birtukaan. Guyyaa guutuu mooraa keessa teessisaa oolchanii galgalarra kutaa dhiphoo tokkotti namoota hedduu galchan kan jedhan Aadde Birtukaan,  ''weerara koronaavaayirasii akka malee dabalaa jiruuf saaxilamoodha,'' jechuun yaaddoo qaban ibsan. Dr Aduulaa wajjin walumaagalatti barsiisonni torba mooraa isaanii keessaa hidhamuu kan himan Aadde  Birtukaan Iddiluu, namoonni kunneenis barsiisaa Fayyeeraa, barsiisaa Shamsaddiin, Pirofeesar Sulxaan Sulaymaan, barsiisaa Badhaasaa Farajaa, barsiisaa Wolduu fi Dr Bilisummaa Mul'ataa jedhamu. Barsiisonni kun hunduu maaliif akka hidhaman wanti beekamu hin jiru. Dhimma hidhamuu barsiisota Yuuniversitii Jimmaa irratti akka yaada nuuf kennaniif pirezidaantii yuuniversitichaaf bilbillus bilbila hin kaasan. Hidhaan barattootaa fi barsiisota Yuuniversitii Jimmaarratti bara kana wayita raawwatu kun kan jalqabaa miti. Amma dura wayita sirna eebbaa yuuniversitichaa kan qabaman barataa Mohaammad Deeksioo fi hojjettoonni yuuniversitichaa lama ammallee hidhaa jiru. Eebbaa barattoota Yunivarsiitii Jimmaa irratti hidhamtoonni siyaasaa akka hiikaman kan gaafate Mohaammad Deeksioo dabalatee namoonni isa waliin hidhaman lama 'yakka ajjeechaan' shakkamuu poolisiin himeer ture. Sirna eebbaa A.L.I Guraandhala 6 bara 2013 gaggeeffame irratti nama barsiisaa Yuunivarsiitichaa ture kan waltajjii irratti sirba dhiyeesse harkaa maayikii fudhachuun 'Free Jawar Mohammed', 'Justice for Hachalu Hundessaa' akkasumas 'Free Oromo Political prisoners' jechuun erga waywaatee booda ture kan to'annoo jala oole Mohaammad Deeksisoo. Isa waliin barsiisaan yuunivarsitichaa guyyaa sana sirbaa ture Mulugeetaa Hittee akkasumas aanga'aa dhimma qunnamtii alaa yuunivarsitichaa kan ta'an Dr Wandimmuu Laggasaa yakka ajjeechaa waliin himatamaniiru. Barataa Mohaammad Deeksisoo wabiidhaan akka ba'u manni murtii irra deddeebiin ajajus poolisiin garuu mana hidhaatti uggureera. A.L.I Guraandhala 6 bara 2013 manni murtii mirga wabii eeguufi hordofee Komiishiniin Mirgoota Namoomaa Itoophiyaa Mohaammad Deeksisoo hatattamaan akka gadi dhiifamu gaafachuun ibsa baasee ture. Wanti Mohaammad Deeksisoo godhe yakkaan nama gaafachiisa jedhee hin amanu jedhe komiishinichi. Dabalataan Mohaammad guyyaa to'annoo jala oolfame poolisootaan reebichi irratti raawwatamu komiishinichi himee ture.	https://www.bbc.com/afaanoromoo/oduu-56623213
politics	Keeniyaa: Miseensi paarlaamaa kilaba keessatti namticha muuziqaa taphachiisu rasaasaan dhahuun to'annoo jala oolan	Poolisiin Keeniyaa miseensa paarlaamaa Baabuu Owwinoo jedhamu iddoo bashannanaa halkanitti, nama muuziqaa taphachiisu rasaasaan erga dhahee booda to'annoo jala oolchuu beeysise. Poolisiin dhimmicharratti odeeffannoo dabalataa kennuu baatus, Baabuun fuula Facebook isaa gubbaa waan jedhu, miseensi paarlaamaa kun erga namootaan marfamanii booda ofirraa ittisuuf dhukaasaniiru jedha. Miseensa paartii mormituu ODM kan tahan Aabba Baabuu, ''mormitoonni koo dorsisaafi yaalii ajjeechaa narraan gahaa jiraachuu poolisiif irra deddeebiin gabaaseera. Taateen ammaas kanuma waliin kan walqabatudha. Dargaggoonni aaraniifi heddummina qaban marsan. Achiis dhukaasni baname,'' jedha ibsi Aabba baabuun kennameera jedhamee fuula Facebook isaanii gubbaa bahe. Aabba Baabuun kana yaa jedhan malee, viidiyoon kaameeraa nageenyaan (cctv) waraabame garuu wanti mullisu waan dhibiiti. Kaameraa biraarraa viidiyoon argame ammoo, dargaggeessa rukutame kana harkisaa yogguu bahan agarsiisa. Dargaggeessi rukutame kun gara hospitaalaatti geeffamee yaaliin taasifamaafi kan jiru yogguu tahu, haalli keessa jiru hin beekamu.	https://www.bbc.com/afaanoromoo/oduu-51159759
politics	MM Abiy Ahmad: 'Raayyaan ittisa biyyaa ergama biyyasaa baraaruu ni ba'a'	"Ministirri Muummee Itoophiyaa Abiy Ahmad Raayyaan Ittisa Biyyaa kaaba biyyattiitti ergama biyya baraaruu isaa akka bahuuf ajaja kennuufii ibsan. Ministirri Muummee ibsa TV biyyattii irratti dhiyaachuun kennaniin ''humna kana barbadeessuuf kan nuuf danda'ame hunda ni raawwanna"" jechuun ifatti waraanni TPLF irratti labsamuu himaniiru. Tarkaanfii fudhatamaa jiru kanaafis MM, Adda Bilisa Baasaa Ummata Tigraayi (TPLF) kan bara 1990 kaasee aangoorra ture himataniiru. Ministirri Muummee Abiy barreeffama halkan keessa fuula feesbuukii isaaniirratti maxxansaniin, ''TPLF kaampii raayyaa ittisa biyyaa kan Tigraayiitti argamu irratti haleellaa raawwateera. Saamichas raawwachuuf yaalii taasiseera,'' jedhaniiru. ''Haata'u malee, waraanni kun kan waggoota digdamaa oliif uummata Tigraay tiksaa tureedha'' jedhan. Itti dabaluunis, TPLF raayyaa ittisaa haleeluufi saamuuf ka'eera. Gama Daalshaahiitinis waraanni banameera jechuun lolli ifatti eegalamuu mirkanneessan. Taateen kunis erga muddamni mootummaa fadaraalaa fi aanga'oota naannoo Tigraay jidduu ture baatiiwwan muraasaa asi dabalaa dhuufuun wal qabatee kan mudateedha. TPLF buulchiinsi Abiy 'Fulbaana darbee kaasee weerara COVID-19 akka sababaatti fudhachuun aangoorra turuuf yaalii gochaa jira' jechuun balaaleffata. Gama biraatiin ammoo aanga'oonni mootummaa federaalaa yeroo baay'ee hokkora biyyatiitti bakkeewwan adda addaatti umaman duuba jira jechuun TPLF himatu. Akka dhaabbata 'Netblocks' kan walabummaa intarneetii to'atu jedhutti, naannoo Tigraayiitti tajaajilli daataa intarneetii fi bilbilaa wallakkeessaa halkanii irraa kaasee cufamuu mul'iseera. Akka ibsa Ministira Mummeetti ''sararri diimaan darbameera. Kanaafuu ummataa fi biyya baraaruuf jecha TPLF irratti tarkaanfii humnaa fudhachuun dirqama ta'eera.'' Itti dabaluunis motummaan ummanni Tigraay akka hin miidhamneef yaaduun waraanni akka hin banamneef obsa dhumaa obseera kan jedhan MM, waraanni kan hafu ammoo fedhii qaama tokkoo qofaan miti jedhan. Kanaafuu, raayyaan ittisa biyyaa komaandi poostiin hogganamaa ergama biyyasaa baraaruu akka bahuuf ajajni dabarfamee jira jedhan. ''Uummannis dhimmoota miira tasgabaa'een akka hordofuu, tutuqaawwan naannooleetti uumaman of eeggannoon akka eeguufi maddii raayyaa ittisa biyyaa akka hiriiruu'' jechuun waamicha dabarsaniiru."	https://www.bbc.com/afaanoromoo/oduu-54799353
politics	Baqattoonni Ertiraaa Keeniyaatti achi buuteen isaanii dhabamuun maatii yaaddesse	Baqattoonni Ertiraa lama baatii jahaan dura harka warreen namoota seeraan ala daddabarsaniin erga fudhatamaniin booda achi buuteen isaanii dhabamuun maatii yaaddessee jira. Dubartoota lamaan badan keessaa abbaan Raaheel Maraawwii sagalee intala isaanii kan dhagahan, Bitootessa darbe akka tahe BBCtti himaniiru. Yeroo hiriyyaashee Salaamaawiit Ambaasar jedhamtu waliin Itoophiyaadhaa bahanii Mooyyalee galuufi Naayiroobiitti wal-arguufis beellama qabatanii turan. ‘’Bilbilaan Moyyalee akka jirtu natti himtee turte,’’ jechuun abbaanshee boo’aa BBCtti himaniiru. ‘’Naayiroobii geessi jedhee otoon eeguu achumaan badde,’’ jedhan. Abbaanshee intallisaanii erga baddee harka maratanii hin teenye. Barbaachashee Mooyyalee deemanii ishee iyyaafatanis argachuu hin dandeenye. Obboleessi Salaamaawiitis akkasuma yaaddooma wal-fakkaataa keessa akka jiru dubbata. ‘’Obboleettii koo bilbilaan argachuu dadhabnaan nama gara Naayiroobii ishee fiddi jedhamteef bilbile. Isheenis ni deebiti naan jettus garuu homaa ishee argachuu hin dandeenye,’’ jedheera. Obboleettiinsaa Naayiroobii dhufuu didnaan barbaachashee Mooyyalee deemus hin arganneen. Godaantonni lameen Naannoo Tigraay godaantummaan jiraachaa turanii baatii Sadaasaa keessa yeroo waraanni ka’u baqatan. Gareen godaantota Ertiraa tokko dhiyoo kana baduu dubartoota kanaa ilaalchiseefi gidraa godaantotaa biyyattii fuula Tiwiitarii isaarra gabaasa kaa’eera. Cunqursaa siyaasaafi dirqama loltummaa biyyasaanii baqatanii, godaantonni Ertiraa 100,000 tahan Naannoo Tigraay jiraatu ture. Akka Raaheliifi Salaamaawiiti lubbuu isaanii oolfachuuf jecha godaantonni baayyee baqannaa lammataaf saaxilamaniiru.	https://www.bbc.com/afaanoromoo/oduu-58662685
politics	'Dubartoonni Laayibeeriyaa miseensa waraanaa ta'uuf gahumsa hin qaban' jedhame	"Dubartoonni hedduu miseensa waraanaa ta'uuf Laayibeeriyaatti galmaa'an gahumsa  waan hin qabneef osoo hin milkaa'in hafan jedhan qondaaltonni waraana biyyattii. Kaadhimamtoonni dubartootaa %8 ta'an miseensa waraanaa ta'uuf hin milkoofne. Kaadhimamtuun tokko dirqama ""lakkofsa puushaa uppii, siit appii fi maayila lama gahuumsaan fiiguu danda'uu qaban,"" jedhan Meejar Jeneeraal Piriinsi K Joonsan. Yeroo gahumsa qaamaa ilaalamu dubartoonni naannoo baadiyyaa jiraatan gahumsa gaarii agarsiisaniiru. Garuu qormaataa Aptiitiyuudiitti yeroo dhufnu immoo akka dubartoota magaalaa jiraatanitti haalaan gaariin qormaaticha hin hojjanne jedhan. ""Ani biyya kiyya gad buusaa hin jiru garuu kun dhugaa qorannoorratti hundaa'eedha,"" jedhan Jeneeraalichi. Yeroo darbanitti Laayibeeriyaa keessatti miseensa waraana ta'uuf kaadhimamaan tokko yoo xiqqaate barnootasaa sadarkaa lammaffaa xumuruu qaba. Isaanis dabalataan dubartoota miseensa waraanaa ta'uuf fedhii qabaniif qaccarrii dura leenjii kennuuf akka murteesse himan. Eega dubartoonni qorannoo meedikaalaa darban kaampii waraanaa keessa akka turan taasifamu. Qondaalli waraanaa akkas jedhan: ""Torbee afur keessatti isin qopheessina."""	https://www.bbc.com/afaanoromoo/oduu-51471019
politics	U﻿S dhimma waraana Yuukireen irratti Raashiyaa waliin wal qunnamtii gochaa jiraachuu amante	Gorsaan dhimma nageenyaa US, Jeek Suuliivaan, waraanni Yuukireen akkuma jirutti tahee toorri qunnamtii Waashingitanii fi Moskoo addaan hin cinne jedhan. Niiw Yoorkitti ibsa kennaniin, Obbo Suulivaan Kireemiliin waliin qunnamtii kan taasifnu ‘’fedha Ameerikaa’’ eeguuf jedhan. Garuu qondaalonni ‘’eenyu waliin akka qunnamtii godhan sirriitti adda baafachuuni’’ jedhan. Barruun ‘Wall Street Journal’ ammoo Suulivaan gita isaanii Raashiyaa Nikolaayi Paatiruusheev, gorsaa dhimma imaammata biyya alaa Kireemiliin Yuurii Ushaakoov fa’aa waliin ji’oota darban keessa icciitiin mari’achuu gabaase. Qondaalonni olaanoon kunneen akka barruu kanatti himanitti, waraana Yuukireen keessatti akkamiin balaa nuukileraan dhufu ittisuun akka danda’amu irratti mari’ataniiru. Garuu waraanichi akkamiin dhaabbachuu akka qabu irratti homaa hin mari’anne. Ji’a darbe Suulivaan nukileera kamiyyuu fayyadamuun ‘’miidhaa guddaa Raashiyaa irraan gaha’’ jedhanii ture. Miidiyaa US, NBCtti akka himanitti deebiin Ameerikaa hammam guddaa tahuu akka danda’u qondaalota olaanoo waliin dhuunfaan mari’ataniiru. Dubbii himtuun Mana Maree nageenyaa US, Adiriyaanee Waatsan, namootni waan baay’ee jedhu’’ jechuun dubbii kana barruu Wall Street Journal’f’ osoo hin mirkaneesiin hafan. Dubbii himaan Kireemiliin akkasuma gaazexaaleen biyyoota lixaa ‘’dubbii sobaa hedduu tamsaasu’’ jechuun balaaleffatu. Baayiden Raashiyaa waliin mari’achuuf ammayyuu dhiibbaa gochaa jiru. ‘’biyyi waraana Kanaan miidhamte kamuu Moskoo waliin hariiroo jiru eeguun barbaaddi’’ jedhan. Jimaata darbe Kiyeeviin ture. Carraa pirezidaanti Zeleniskii fi gita koo Andirii Yermaak fi hoggansa waraanaa waliin wal arguun du’aatii fi miidhaa dhaqabe irratti waliin dubbanneerra6’’ jedhan Suulivaan. Dhiyeenya kana ammo raashiyaan naannoolee afur seeraan ala ofitti dabalte eeguuf jecha nuukileera fayyadamuu dandeessi yaaddoon jedhu dabaleera. Yuukireen ammoo seera maarshaalii kan yeroo waraanaa fayyadamuun kaampaanota afur murteessoo tahan to’achuufi. Gariin isaanii lama kaampaanii guddaa annisaa kan injiinii, konkolaatotaa fi tiraanisfoormeroota oomishudha. Dhaabbanni kun kan Viyaacheslaav Bohuuslaav yoo tahu, Raashiyaa deeggara jedhamee shakkamuun to’annoo jala ooleera.	https://www.bbc.com/afaanoromoo/articles/cd1evl18v7no
politics	Mootummaan Itoophiyaa gaaffii 'TPLF waliin mari'adhaa' jedhu gonkumaa hinfudhadhu jedhe	Mootummaan Itoophiyaa yaada biyyoota michuu irraa ''TPLF waliin mari'adhaa'' jechuun dhiyaataafi jiru gonkumaa kan hinfudhanne ta'uu irra deebiin beeksise. Kun kan jedhame ibsa karaa Ministeera Haajaa Alaatiin galgala Wiixataa baheen. Ministeerichi biyyoota michuu waliin walitti dhiheenyaan hojjachuu kan itti fufu ta'uu beeksisuun, garuu motummoota harka micciiruuf jedheen akka gochaa isaanii irraa of qusataniifi walabummaa biyyattii akka kabajaniif akeekkachiiseera. Ministeerichi ibsa baase kanaan dhimmoota mootummoota biyya alaatiin himannaan irratti dhiyaatu shan erga eere booda. Mootummaan Itoophiyaa motummoota kanneen waliin miira nagaatiin mari'achuuf yaalaa turuu kan hime ibsichi, haata'u malee isaan irraa miira walfakkaataa waan hin agarreefu fedhii biyyoota kanneenii shakkuuf dirqamaa jiraachuu kaaseera. Biyyoonni kunneen haala rakkisaa Itoophiyaan qabatamaan keessatti argamtu hubachuuf yaaluu dhabuusaaniifi inumaawuu kan rakkinicha ittuu hammeessan ta'anii argamuu hima ibsi kun. Biyyoonni ibsichaan maqaan hineeramiin kunneenis odeeffannoo miidiyaalee sobaarraa argataniin, gara kallattiifi yaada dogongoraatti adeemaa akka jiran hima. Kana waan ta'eefuu mootummaan dhimmoota shan irratti ergaa ifa ta'e dabarsuun barbaachiseera jechuun dhimmoota armaan gadii tarreesseera. Mootummaan dhiyyeessii deeggarsa namoomaa irratti qophii qabuun alatti qabatamaan hojiin agarsiiseera kan jedhe ibsichi, deeggarsa naannoo Tigraayiitti taasifamuuf mootummaan dhaabbilee idil-addunyaatiif deeggarsa guutuu kennuu qofa osoo hintaane, guutuu naannoo Tigraay seenuun akka hojjataniif hayyama kenneera jedha. Haalli qabatamaa lafarra jiru kana ta'ee osoo jiruu, dhaabbileen deeggarsa namoomaa kennan gahuu hindandeenye jechuun dubbachuun dhugaarraa kan fagaateedha jedhe ibsichi. Bakkeewwan tokko tokkootti haala sodaa nageenyaatiin kan ka'e dhiyeessiin deeggarsa namoomaatiif mijataa akka hintaaneefi kanas dhaabbileen kunneen akka hubatan himeera. Haalli qabatamaan jiru kana ta'ee osoo jiruu dhaabbileen deeggarsa namoomaa komii walfakkaataa dhiyeessuun isaanii akka isa gaddisiise ibseera. Komiiwwan gama sarbama mirga namoomaa ilaallatuun dhiyaataniif, gareen abbaa alangaa federaalaafi poolisii federaalaatiin hundeeffamee dhimmicha qorachuuf gara naannoo Tigraayiitti imaluu kaasuun, bu'aan qorannichaa torban darbe keessa ifa taasifamuu ibseera. Haaluma kanaanis kanneen balleessaan irratti argame ittigaafatamaa akka ta'an mirkaneessuu himeera. Kanaan walqabatees Komishiiniin Mirgoota Namoomaa Itoophiyaa, ajjeechaa jumlaa Maayikaadiraa dabalatee qorannoowwan hedduu taasisuun ibsa baasuu isaa kaasa ibsi Minsteera Haajaa Alaatiin bahe kun. Kana malees ibsichi Komishiniin Mirgoota Namoomaa Itoophiyaa, Mootummoota Gamtoomaniitti Komishinii Mirga namoomaa waliin qindoomuun qorannoo gaggeessuuf waliigaluu yaadachiseera. Affeerraa Mootummaa Itoophiyaatiin Komishiiniin Mirgoota Namoomaa Gamtaa Afriikaas, qorannoo gaggeessaa jiraachuu kan kaasee ibsi kun, kun hundi raawwatee bakka jirutti Itoophiyaan akka waan dhiboofteetti ilaaluun himannaa dhiyeessuun; dhiibbaa siyaasaa taasisuu barbaacha irraa kan madde malee waan biraa ta'u hindanda'u jedha. Keessattuu walitti bu'insi akka dhaabbatuuf waliigalteerra gahuufi marii biyyaaleessaa gama ilaallatuun yaada motummoonni biyyoota alaa dhiyeessan Ministeerichi haalaan qeeqeera. Waliigaltee biyyaalessaa uumuudhaaf hawaasa siiviiliifi paartiilee siyaasaa, hayyootaafi qaamolee hawaasaa waliin marii waliitti fufiinsa qabu taasifamaa jiraachuu eeruun, garuu ammoo mootummoonni biyya alaa TPLF waliin mariin akka eegalamuuf dhiibbaan taasifamu gonkumaa fudhatama kan hinqabnedha jedheera. Paarlaamaan bakka dhaabicha shororkeessummaan farrajee jirutti, TPLF waliin akka diinaatti walilaaluun hafee mariin akka eegalamu jedhamuun mootummoota biyyoota michuurraa irra deddebbiin dhiyaatu, gonkumaa akka hinfudhanne Ministeerichi beeksiseera. ''TPLF dhaaba seeraan alaati. Garee walabummaa biyyaa balaa keessa galcheefi kan heera mootummaa cabsedha. Paarlaamaanis tarree garee shororkeessummaa keessa akka galuuf murteesseera. Kanaafidha mootummaan Itoophiyaa waamicha biyyoota michuu walitti bu'insi dhaabbatee mariiin haa taasifamu jedhu gonkumaa fudhachuu kan hindandeenyeef,'' jedha ibsichi. Kana malees biyyoonni tokko tokko dhimma keessoo biyyattii keessa galuu akka dhaabaniif waamicha taasiseeras ibsi kun. Keessattuu humna addaa naannoo Amaaraa gama ilaallatuun, yaadoota dhiyaatan kan hinfudhanne ta'uu ibsi kun himeera. ''Itoophiyaan biyya walabaati. Humnoota nageenyaafi waraana ishee daangaa ishee keessatti bakka barbaadduufi haala barbaaduun bobbaasuu dandeessi. Humni addaa Amaaraa naannoo Tigraayiitti bobba'uunis bu'uura kanaatiin kan raawwatameedha,'' jedheera. Ammas taanaan mootummaan Itoophiyaa dhimmoota waloo ta'an irratti mootummoota biyyoota michuu waliin dubbachuuf qophii ta'ulleen, haalli harka micciiruuf adeemamu kan itti fufu yoo ta'e ammoo, walitti dhufeenya kana irra deebiin ilaaluuf dirqama jedheera ibsi kun.	https://www.bbc.com/afaanoromoo/oduu-57150820
politics	Jaaneet Yeelan dubartii jalqabaa ministira maallaqaa Ameerikaa tahan	Jaaneet Yeelan sagalee Seneetiin kenneen dubartii jalqabaa ministira maallaqaa Ameerikaa tahuun isaanii mirkanaa’eera. Aadde Yeelan bara 2014-2018 baankii gidduugalaa Ameerikaa hoggananiiru, kana dura miseensota koree faayinaansii seeneetii irraa deeggarsa paartiilee lamaanii argachuun mo’atan. Bulchiinsa Baayidan keessatti tarkaanfii diinagdee weerara koronaavaayirasii to’achuuf taasifamu qajeelchuuf itti gaafatamummaa fudhataniiru. Ameerikaan diinagdee sababii koronaavaayirasiin dadhabe keessaa bahuuf wal’aansoorra jirti. Gaafa Amajjii 19 filamuun isaanii kan mirkanaa’e Yeelan deeggarsa weerara koronaavaayirasiif Kongirasiin qarshii tiriiliyoonaan akka raggaasisu gaafatan. Seera tumtoonni waa’ee liqaa otoo hin yaadda’in ‘murtoo jabaa’ kennuu qabu jedhan. Karoorri gibira guddisuu invastimantiiwwan gurguddoo maallaqaan deeggaruun diinagdeen Ameerikaa dorgomaa akka tahu taasisaa jedhan. ‘’Amma xiyyeeffannnoon dhimma gibiraa osoo hin taane, sagantaa weerara kana keessaa nu baasu dha,’’ jechuunis dubbatan. Jaaneet Yeelan hoggantuu Baankii Gidduugalaa Ameerikaa turan. Imaammata baankichi hojjettoota irratti qabuu fi baasii Ameerikaa wal-qixxummaa hin qabne irratti xiyyeeffatanii hojjechuun beekamu. Pireezidantii Ameerikaa duraanii Baaraak Obaamaatu dhaabbaticha akka hoggananiif bara 2014tti isaan filate. Miseensa boordii dhaabichaa tahuun yeroo dheeraaf kan tajaajilaa turan yoo tahu, waggaa afuriif dura teessuu itti-aantuu tahuun hojjetaniiru. Donaald Tiraamp immoo isa duraan Waashigitanitti marsaa lammataa filachuun bartee tahe cabsuun Yeelaniin otoo hin filatiin hafan. Haa tahu malee dubartii kun yeroo ammaa ogummaa diinageedhaan ol bahuun mallattoo qabsoo dubartootaa addunyaa diinagdee keessatti taasisanii taateetti. Yeroo baankicha bara 2018tti gadhiisan namooti baa'een ergaa galataa dabarsaafi turan. Yeelan miseensota bulchiinsa Baayidan ilaalcha wal-faallessu qabaniif deebii quubsaa nama kennanidha jedhamu. Yeroo baankii gidduugalaa hogganuuf filataman Rippaabilikaanota irraa deeggarsa argatanii turan. Xiyyeeffannoon isaanii carraa hojii yoo tahu, dhala liqaa xinneessuun kabaja horataniiru. Qarshii liqeeffachuu salphaa taasisuun diinagdeen akka guddatus taasisaniiru. Haa tahu malee hoggansa isaanii jalatti baankichi bara 2008tiin asitti yeroo jalqabaaf gatii dhala liqaa dabalus suuta suutaan ture. Dhimma kanas of eeggannoon keessa bahuun isaanii leellisa kan argamsiiseef yoo tahu garuu falmii kaasuunsaa itti fufeema jira.	https://www.bbc.com/afaanoromoo/oduu-55807396
politics	Miiliyanara dhalattuu Itoophiyaa mana maree magaalaa Ameerikaa Koloraadoof dorgomaa jirtu	Hannaa Boggaala dhalattuu Itoophiyaa Ameerikaa keessatti investimentii riil isteetiidhaan miiliyenara taatee jirtu dha. Sosochii dhimmoota hawaasaatiinis maqaan ishee ni ka’a. Yeroo dhiyootiin as immoo siyaasa Ameerikaatti makamtee jirti. Magaalaa Awurooraa, bulchiinsa Ameerikaa Kolaraadoo keessatti teessuma mana mareef dorgomaa jirti. Shamarree ganna 28 dha. Dorgomtuu umriidhaan ishee xiqqoodhas. Dhalattuun Itoophiyaa achitti dorgomtus ishuma qofaa dha. Duulli na filadhaa mana marichaa erga jalqabee amma waggaan tokko darbeera. Hannaan yeroo sana Itoophiyaa turte. Dabirabirahaanitti warshaa nyaata oomishu banuuf ture kan dhufte. ‘’Kanneen magaalattii keessatti dorgoman keessaa kan anaan bakka bu’u hin argine,’’ jetti. Kanaaf lammiilee Itoophiyaa fi hawaasa gurraachaa biroo bakka bu’uun dorgomuuf murteessite. Dorgommicha irratti hirmaachuuf kan murteessite yeroon sagaleen itti kennamu baatiin tokkoofi walakkaa erga hafe dha. Dhalootaafi guddinnishee magaalaa Finfinneedha. Yeroo ganna 11 turte gara biyya Afrikaa Iswaatinii jedhamtu maatiishee waliin imalan. Barattuu sadarkaa lammaffaa taatee gara magaalaa Ameerikaa, Awurooraa jedhamtuutti ce’an. Haati ishee hojii daldalaa irratti bobba’an sababii ogummaa isaanii kanaani biyya tokkoo biyya biraa kan deeman. Digrii jalqabaa Meetroo Isteet Yunivarsiitiitti Baayolojiidhaan haa hojjettuyyuu malee daldaluu jaalatti. Waggaa 28tti miiliyanara kan taate kufuufi ka’uu meeqa booda dha. Hannaan Deenvaritti miseensa boordii College of Business Administration dha. Ameerikaatti itti gaafatamtuu faayinaansii gumii siviikii lammiilee Itoophiyaati. Dhaaba miti-mootummaa Luusii jedhamu kan manguddoota dubartootaa gargaarus hundeessiteetti. Dhimma hawaasummaa lammiilee Itoophiyaa ilaallatu irratti hojjechuun ishee gammachiisa. Mana maree bulchiinsa isheen jiraattu keessatti teessoo argachuun karaatti sagalee lammiilee Itoophiyaa ittiin dhageessistu akka tahe amanti. ‘’Demookiraatonni waan barbaannu nuu guutaa hin jiran. Dhimma keenya akka haasofnuuf nutis teessoo argachuu qabna. Mana marichatti sagaleen keenyi dhagahamuu qaba,’’ jetti. Baqattoonni biyyoota garaagaraa magaalattii keessa jiraatanillee mana maree keessatti bakka buutummaan isaan qaban garuu daangeffamaa dha. ‘’Filannoo Sadaasa dhufu taasifamu irratti dorgomaan dhalataan Afrikaa fi baqataan keessa hin jiru,’’ jechuun qaawwa jiru himti. Kanaaf mana olloota isheerra deemtee ‘’mana mareef yoon dorgome sagalee naa kennituu?’’ jechuun mallattoo funaanuun, mallattoo gahaa erga argatteen booda ifatti dorgommichatti makamtee jirti. Yeroo mallattoo namoota funaanaa turte namoonni baayyeen akka ishee deeggaran himuun, dorgomtuu umriidhaan ishee xiqqoo tahuunis akka isaan ajaa’ibe himti. Namoonni dhimmi akkasii nuuf haa furamu kan jedhaniifi ‘'siyaasni tapha jibbisiisaa dha, sitti haa hafu,’’ kan ishee jedhan akka jiranis himti. Mana maree kanaaf kan dorgomtu dhuunfaan yoo tahu, baasii duula isheetis ofumaa kaffalti. Hamma yoonaa duula kanaaf doolaara kuma 50 baastee jirti. Hamma guyyaan sagalee kennamutti baasiin doolaara kuma 50 tahu ishee eeggata. ‘’Baasiin kuni badaa nan miine. Yeroo hunda waa’ee maallaqaa qofa yaaduu hin qabnu, mul’ata isa guddaa ilaaluu barbaachisa,’’ jetti Hannaan. Galmi ishee jijjiirama fiduu dha. Kanaafi dhuunfaa dhaan dorgomuu kan barbaaddu, baasii ishees ofiin kaffaluu kan feete. Dorgomtuu dhuunfaa waan taateef odeeffannoo namoota ishee filatanii ofiin funaanuun dirqama ture. Mana mareef kan filataman namoota 12 dha. Yaadota wixinee mana marichaaf dhiyaatan irratti  tokkon tokkoo isaanii sagalee tokko kennu. Awurooraa keessa lammiileen Itoophiyaa baayyee jiraatu jetti Hannaan. Sagaleen bu’aa filannoo murteessus harkuma hawaasa kanarra jira jetti. ‘’Hawaasni keenyi akka dorgomu yoo barbaadame marii keessatti hrimaachuu qaba.  Sagaleen lammiilee Itoophiyaa tolaan kan kennamu miti ergaa jedhu dabarsuun fedha,’’ jetti. Lammiileen Itoophiyaa sagalee isaanii kan kennan dorgomaa isaaniin bakka bu’uuf akka tahuufi dhimmota murteessoo tahan irratti  yaadni isaanii akka dhagahamu barbaaddi. ‘’Asittis tahe Itoophiyaatti yaadni keenyi dhagahamuu qaba. Dhimmoota murteessoo tahan irratti yeroo sagaleen kennamu barcuma duraa irra akka teenyun barbaada. Sagaleen meeshaa bittaa fi gurgurataa tahuu hin qabu,’’ jetti. ‘’Filannoof ji’a tokko qofa yeroo hafu gara dorgommii galuun warreen waggaa tokkoof duula gochaa turan yoon mo’adhe seena-qabeess taha,’’ jetti. Yeroo yunivarsiitii turte barsiisaan ishee galii dabalataa argachuuf Sanbataafi Dilbata suuqii keessa akka hojjetan yeroo barte tokko akka hin irraanfanne himti. Battalli sun hojii daldalaa irratti akka bobbaatu ishee taasise. Barbaacha jireenya fooyya’aa! Akka har’aa miiliyanara otoo hin tahiin dura baarreestaa mana bunaa tahuun hojjettee turte. Sana boodas wiirtuuwwan daldalaa kanneen akka Victory Secret jedhaman fa’i keessa qacaramtee hojjetteetti. Qarshii funaante kuustee gara daldala geejibaatti seente. Suni yaalii jalqabaa jalaa fashalaa’e dha. ‘’Kasaaraa sana amma yaadachuu hin fedhu. Daldalli geejibaa ala sadii na jalaa fashale. Doolaara kuma 20 ganna 20tti kuusatte dhabuu  yaadi egaa’’ jechuun yeroo sana ibsiti. Sana boodallee daldala baayyee eegaltee kasaarteetti. Maallqani kuuste gaafa jalaa badu, ammas deebistee yaalaa, deebistee argachaafi dhabaa dha, yeroo dargaggummaashee dabarsaa jirti. ‘’Yeroo baayyeen kufe,’’ kan jettus kanumaafi. Gaaffii yeroo kuftu eenyutu si jabeessa jedhuuf deebiinshee jala muraadha. ‘’Haadha koo’’ kan jedhu. ‘’Haati koo daldaltuu turte. Ameerikaa yeroo dhufne garuu hojii argatte. Ijoolleeshee guddisuuf jecha hojii sadii takkaatti hojjetti ture.  Yeroon kufu akkan ka’u jabina kan naa tahu haati koo daftee akka sooruma baatu barbaaduu kooti jetti. Isammoo milkeesseera,’’ jetti. Itoophiyaa yeroo dhufte  paarkiiwwan indastirii keessa namoonni hojjetan guyyaatti ‘’doolaaraan saantima 80’’ isaaniif kaffalamuun akka ishee gaddisiisee himti. Kaffaltii biyyoota Afrikaa kamirraayyuu xiqqaataa dha jetti. Rakkoo diinagdee Itoophiyaa furuufis dursa nagaan akka barbaachisu himti. Hannaan siyaasa keessatti qormaatni inni guddaa ‘’ni salphata’’ jedhanii yaaduu dha. Galtee sirrii fi odeeffannoo qabaachuu dhiisuun danqaa dha jetti. ‘’Qabeenyi koo inni guddaan namoota sirrii baruufi hariiroo koo cimsuu dha,’’ jechuun icciitii milkaa’ina ishee dubbatti. Ameerikaatti sanyiidhaan loogiin akka taasifamu himti. Haa tahu malee ‘’akka dubartii gurraattii tokkootti loogiin badaa narra gaheera hin jedhu  Ameerikaatti  dubbiin guddaan hojii keef tattaafachuu dha,’’ jetti. Amma miiliyenara taatee illee iddoo barbaadde akka geessetti hin dhagahamu. ‘’Ganama yeroon ka’u itti gaafatamummaan namoota kana hunda bulchuu narra jiraataa dubbii jedhu na naasisa. Ammallee baayyeen na hafa,’’ jetti. Hannaan teessoo mana mareef dhimmoota ittiin  dorgomtu sadii keessaa, gatii madaalawaan mana jireenyaa dhiyeessuu, daldalooti xixiqqoo baajata mootummaan federaalaa ramadeef akka argatan gochuufi eegumsa nageenya hawaasaati. Maatiishee waliin yeroo Ameerikaa yeroo galan mana kiraa gatii salphaadhaan argaman keessa jiraatu ture. Haala sanaan jiraachuun maal akka tahe ijaa beektuuf gatii gaariin mana dhiyeessuu akka qabdu amanti. ‘’Warreen misooma magaalaa irratti hojjetan baasii xiqqoodhaan mana akka dhiyeessaniifi hojimaati kuni qaama seeraa akka tahun fedha,’’ jetti. Galiin namni tokko argatuufi kiraa manaa qarshiin gaafatamu akka wal-madaaluuf hojjechuun fedhiishee isa tokko dha. ‘’Lammata immoo warreen daldala xixiqqoo qaban maallaqa mootummaa federaalaa irra argatan akkamiin akka fayyadaman hin beekan, kanaaf qarshiin otoo faayidaarra hin ooliin gara mootummaa federaalaatti deebi’a,’’ jetti kunis sirrachuu akka qabu himti. Ajandaan ishee inni sadaffaa poolisoonni humna akka malee akka hin fayyadamne ittisuu dha. Poolisiin tokko akkatti qacaramu, leenjii akkamii akka fudhatuufi akkatti namoota to’annoo jala oolchu to’achuun barbaachisaa dha jetti. Hawaasni tokko hawaasa isa biraa akka hin sodaanne gochuu barbaaddi. ‘’Rakkoon inni guddaa wal-baruu dhiisuu dha, haasa’uudhaan aadaa walii baruudha malee wal-ajjeesuu hin qaban,’’ jetti. Dhalattuun Itoophiyaa kuni dorgomtuu umriidhaan ishee xiqqoo tahuun ‘eenyummaa ishee agarsiistee,’’ mo’achuu akka feetu himti.	https://www.bbc.com/afaanoromoo/oduu-58876530
politics	Pirezidantiin Venezuweelaa tokkoon tokko dubartii biyya isaanii daa'imman ja'a godhachuu qabdi jedhan	Pirezidaantiin Venezuweelaa Nikoolas Maaduroo dubartoonni biyyasaanii ''biyyaaf jecha'' ijoollee ja'a godhadhaa jechuun waamicha taasisan. Qophii karoora fayyaa dubartootaa biyyaaleessaa beeksisu kan TVtiin darbaa ture irratti Obbo Maanduroon dubartootaan ''dahaa, dahaa'' jechuun ajaja dabarsaniiru. Biyyattiin ammoo hir'ina nyaataafi dhiheesii qorichaa cimaa irraan kan ka'ee rakkinni dinagdee mudateera. Akka UNICEF jedhuttis,  bara 2013 fi 2018 jidduutti daa'imman biyyattii %13 hir'inni nyaataa mudatee ture. Morkiin cimaan motummaafi dhaabbilee mormitootaa biyyattiitti gaggeeffamus rakkina biyyattii hammeesseera. Dureen dhaaba mormituu Ju'aan Gu'aadoo biyyoota 50 oliin akka hogganaa Venezuweelaa seera qabeessaatti ilaalama. Garuu Pirezidaanti Maadurroo, hogganaan paartii 'left-wing' biyyattiifi kan deeggarsa waraanaa Veenezuweelaa qabu kun aangoorra tureera. ''Obbo Maaduroon dubartoota qophicharratti argamaniin ''daa'imman dubaraafi dhiiraa xixiqqoo jaha waan deessaniif Waaqni isin haa heebbisu,'' jedheeniiru. ''Biyyaaf jechuun dubartoonni hundinuu ijoollee jaha haa godhatan,'' jechuun itti dabalanii kan kana jedhaniis Bitooteessa 8 sababeeffachuun 'torban dubartootaa qophaa'eerratti ture. Haata'u malee, deeggartoonni hogganaa mormituu Obbo Gu'aadoo ammoo ariidhaan ergaa tiwitara irratti barreessan. ''Hospitaalonni hajjataa hin jiran. Talaalliin dhabameera. Dubartoonni sababii nyaata gahaa hin arganneef ykn hannan daa'imaa bituu waan hin dandeenyeef hosiisu hin dandeenye. Akkasumas, sababii waan itti jiraatan hin jirreef biyyattii godaansa dirqamaatu mudataa jira. ''Maadurroofi bulchiinsi isaa kana jedhan hundi rakkina xinsamuu qabu.'' Lammii Venezuweelaa sadii keessaa lama maatiif nyaata argachuuf baayyee akka rakkatu qorannoon Sagantaa Nyaata Addunyaa UN ni mul'isa. Sababii rakkina dinagdee biyyatti mudateen wal qabatees lakkoofsi daa'imman daandiirratti gataman ykn seensa gamoowwan ummataa irratti dhiifamanii %70 dabalusaa dhaabbanni deegarsaa tokko bara 2018 ibsee ture. Mootummaan Venezuweelaa ammoo bara dhiheenyaa keessa lakkoofsi ibsee hin jiru.	https://www.bbc.com/afaanoromoo/oduu-51748402
politics	Lola Tigraay Itoophiyaa keessaa: MM Abiy humnoonni Tigraay keessaa harka akka kennatan yeroo 'xumuraaf' sa'aatii 72 kennan	"Ministirri Muummee Itoophiyaa Abiy Ahimad, wayita loltoonni gara magaalaa Maqaleetti qajeelaa jiran kanatti humnoota Tigraay keessa jiraniin harka kennachuuf sa'aatii 72 kennan. MM Abiy hogganoota TPLFn ''aduun keessan lixaa jirti'' jechuun harka akka kennatan ergaa dabarsan. Gaarreeniin ka beekamtu naannoo Tigraay kan bulchu Adda Bilisa Baasaa Uummata Tigraay (TPLF), haga dhumaatti nan falmadha jechuun irra deddeebiin hima. Lola kanaan haga ammaa dhibbaan kan lakkaa'aman yogguu lubbuu dhaban, kumaatamni buqqa'aniiru. UN lolli kun hawaasarratti rakkoo namoomaa geessisa jechuun akeekkachiiseera. Guyyootaan duras waraanni Itoophiyaa jiraattota Maqalee 500,000 tahanif ergaa dabarseen, waraanni magaalattii ''marsuun meeshaalee waraanaa jajjabootti waan dhimma ba’uuf'' lammiileen akka of eeggatan akeekkachiisi kennameera. ''Gama kanaan dhiifamni hinjiru,'' jedhan dubbi himaan waraanaa. Hogganaan TPLF fi bulchaan naannichaa Dabratsiyoon GabraMikaa'el Rooyitarsitti akka himanitti, humnoonni isaanii adeemsa waraana federaalaa irratti gufuu ta'aa jira jedhan. ''Dambaliiwwan garagaraa ergaa jiranis, tasumaa hin milkoofne,'' jechuun Rooyitarsitti himan. Gama kaaniin, buufanni xiyyaaraa magaalaa Aksuum hidhattoota TPLF'f amanamoo ta'aniin diddigame jechuun qondaaltonni Itoophiyaa himaniiru. Himannaa dhihaatef gama TPLF'n wanti ibsame hin jiru. Sababa tajaajilli telekoomii cite jiruufis qaama walabarraa mirkaneessuun hin danda'amne. Mootummaan federaalaa akka jedhetti magaalota gurguddoo naannichaa kanneen akka Aksum, Adwaa fi Addigraat fa'i to'achuu beeksiseera. Haatahu malee, erga lolli waraanaa kun eegalee as qunnamtiin adda cituu isaatiin, odeeffannoo kana qaama walabarraa mirkanneessuu daran cimaa taasiseera. Ibsa guyyaa Dilbataa baheen MM Abiy hogganoota TPLFn: ''Deemsa badii keessanirratti aduun dhihaa jirti, akkasumas bakka keessaa bahuu hin dandeenye keessa galuu keessan amantanii, sa'aatiiwwan 72 ittaanan keessatti nagayaan harka akka kennitan isin gaafanna. Carraa dhumaa kanatti itti fayyadamaa,'' jedhan. Kana malees humnoonni naannichaa ''nagaan harka kennuu'' akka qabaniifi jiraattonni Magaalaa Maqalee ammoo waraana mootummaa deeggaruun ''garee gantootaa kana seeratti dhiyeessuuf'' shora akka taphatan gaafatan. Jimaata dabre, Pirezidantiin Afrikaa Kibbaafi dura taa'aan Gamtaa Afrikaa Siiril Raamaafosaa, haala lolli kun itti xumura argatuuf jaarsummaa akka taa'aniif, pirezidantota duraanii Afrikaa sadii muuduu ibsan. Haa tahu malee, Itoophiyaan yaada kana kuffisteetti - oppireeshiniin kun dhimma keessoo fi ''seera kabachiisuuti'' jechuun. ''Yakkamtoota waliin hin mari’annu. Teenyee waliin mari’anna osoo hin taane qabnee seeratti dhiyeessina,'' jechuun gorsaan olaanaa Ministira Muummee Abiy, Obbo Maammoo Mihratuu BBC’tti himan. ""Obboloonni keenya Afriikaa yoo TPLF irratti dhiibbaa uumuun harka kennachiisan, ga’ee olaanaa gumaachuu danda’u. Kanaaf ammoo eenyuyyuu gara Maqalee imaluu hin barbaachisu.'' Obbo Mihiratuun akka jedhanitti, dureewwan duraanii biyyoota Mozaambiik, Laayibeeriyaafi Afrikaa Kibbaa guyyoota muraasa keessatti biyyattii gahan, gara Maqalee imaluu hin danda’ani - oppireeshiniin waraanaa gaggeeffamaa waan jiruuf. Erga lolli Tigraay eegalee as malli qunnamtii fi geejjibi ugguramee jira. Gorsaan MM Abiy kun dabalanii ''mootummaan ejensiiwwan UN qarqaarsa barbaachisu uummata Tigraayif akka dhiyeesssaniif,, waan godhu mara gochaa jira,'' jedhan. Dhaabbileen gargaarsa kennan naannawa lolli itti gaggeeffamaa jiru ga’uu hin dandeenye. Erga lolli eegalee ammoo lammiileen dhiibbaan lakkaa’aman ajjeefamuu akka hin oolle dubbataa jiru. Haga ammaatti lammiileen 33,000 ta’an daangaa ce’uun Sudaanitti baqataniiru. Lolli kun haga ji’oota ja’an itti aananiitti yoo itti fufe, lakkoofsi baqattootaa dabaluu yaaddoo kan qabu UNHCR, haga namoota 200,000’f simachuu akka danda’utti haala mijeessaa jiraachuu hima. Baqattoonni gara Sudaan seenan kan dabalan yoo ta’e ammoo, darbee biyyattiis tasgabbii dhorkuu danda’a yaaddoo jedhu ibseera UN. Sababni isaa ammoo Sudaan durumaanuu baqattoota biyyoota Afriikaa garaagaraa irraa garas imalan miiliyoonaan lakkaa’aman keessummeessaa waan jirtuuf. Baqattoonni Sudaan seenaa jiran irra jireessaan ijoolleedha jedha UN. Lammiileen deeggarsa barbaadan kumaan lakkaa’aman kanneen Itoophiyaa keessa iddoo adda addaa jiran qaqqabuuf, nagaan bu’uun dirqama jedhu dhaabbileen deggarsaa. Dhaabbileen qarqaarsaa nyaataafi dawoo namoota daangaa cehaniif doolaara miiliyoona 50 gaafachaa jiran."	https://www.bbc.com/afaanoromoo/oduu-55040083
politics	#JusticeForSheila: Lammiileen Keeniyaa ajjeechaa jaalattuu saala walfakkaataaf haqa gaafachaa jiru	Gareeleen mirga namaaf falman aanga'oonni Keeniyaa ajjeechaa jaalattuu saala walfakkaataa kornayaa hin himanne (non-binary lesbian) akka qoratan dhaaman. Ajjeechaa Shiilaa Lumumbaa hordofee miidiyaa hawaasaaratti haashtaagiin  #JusticeForSheila jedhu eegaleera. ''Namni kamuu haalli akkasii hin maluufi. Shiilaan dhukkuba kana hunda keessa darbuu hinqabduyyu,'' jechuun Amnesty Kenya tiwiit tolche. Akka gareeleen LGBTQ jedhanitti reeffi Shiilaa guyyootaan dura argame. Ajjeechaa kana hordofes falmiin waa'ee mirga LGBTQ Keeniyaa keessaa onlaayinii irratti eegaleera. Keeniyaatti walqunnamtiin saalaa kanneen saala walfakkaataa qaban gidduutti godhamu seeraan aladha. Miseensonni hawaasa jaallattoota saala walfakkaataafi kaan (LGBTQ) loogiifi qoolliffannaan irra gaha. Dhimma seeraan ala jedhame kana seeratti deebisuuf yaaliin godhames kufeera. Bakka taateen kun raawwate Kaawuntii Nyeeriitti waanti Lumumbaa mudate maal akka tahe beekamuu baatus, gabaasaaleen garuu gudeedamte* jechuun himu. Reeffi Shiilaa guyyootaan booda kan argame oggaa tahu, kunis erga waahillan ishee wajjiin hojjetan dhabamuushee erga himanii boodadha jechuun miidiyaan biyyattii K24 TV gabaaseera. Keeniyaatti namoonni LGBTQ tahaniifi deeggartoonni isaanii loogii fi rakkoo isaaniirra gahu miidiyaa hawaasummaarratti himan. Rogeettiin mirga namoomaa Njeri wa Migwi hiriyyaa Shiilaa wajjiin gaafa Kamisaa haasofneerra jechuun: ''Wajjiin boonye,'' jechuun Facebook gubbaa maxxansite. ''Lubbuun kee dhimma baasa,'' jette. Namni biraan ammoo ''Anaafi Shiilaan ganna 25 oggaa taanu, lamaan keenyayyuu leezbiyaanota. Kuni boqonnaa na dhorka, maaliif jennaan anillee lakkoofsa biraa tahuuf carraan eeggadha.'' Poolisiin biyyattii haga ammaatti sababni ajjeechaa Shiilaa maal akka tahe bira hin geenye. Komishiniin Mirgoota Namoomaa Gay fi Lesbian Biyyaalessaa (NGLHRC), wanti Lumuumbaarra dhaqqabe waan haaraa miti jedha. ''Kuni waanta al tokko qofa raawwate qofa miti. Waanti kun qaama haleellaa namoota LGBTIQ+ irra walitti fufiinsaan biyyagttii keessatti gahuuti.'' Bara 2021 keessas haashtaagiiwwan #JusticeForErica fi #JusticeForJoash jedhan erga rogeettiin 'trans-woman' Erikaa Chaandiraa fi rogeettiin LGBTQ Joash Mosoti ajjeefaman duuba bal'inaan qoodamaa turan. * Ibsa dabalataa bakka mallattoon kun kaa'ame - namoonni non-binary' ofiin jedhan kornayaa yookaan saala hin himatan - kanaaf isa yookaan ishee jechuun hin danda'amu.	https://www.bbc.com/afaanoromoo/oduu-61206985
politics	Filannoo Arjantiinaa: Alberto Fernández filannoo pirezidaantummaa mo'atan	"Dorgomaa garee mormituu kan ta'an Alberto Fernández filannoo pirezidaantummaa Arjentinaa kenniinsa sagalee waa'ee rakkina dinagdeetiin caalmaa argateen injifataniiru. Mr Fernández sagalee mo'achuuf barbaachisuu caalmaa %45 tiin dorgomaa garee konsarvaativi kan ta'e Mauricio Macri mo'achuun injifataniiru. Erga qabxiin filannichaa ifa ta'een boodas namoonni waajira mummee filanootti waitti qabamuun gammachu Mr Fernández dhaaf qaban ibsataa turan. Haalli kanninsa sagalee filannoo kanatiis rakkina dinadgee ummata biyyatti harka sadii ta'u hiyyuummaa fsaaxileerratti kan xiyyeefate ture. Mr Macri baatii Hagayyaa keessa kenniinsa sagalee filannichaatiin dura ture kan morkaa isaa duba hordofaa turan. Dilbata taree alkan garuu mo'atamusaa beeksiisuun dorgomaa isaa kan Mr Fernández dhaaf guyyaa Wiixataa haala ce'umsa idileerratti mari'achuug gara masaraa pirezidaantummaatti baga nagaan dhufte jechuun dabarsaniif jiru. Mr Fernández ammoo booda keessaa deeggartoota isaaniitti akka himaniitti, 'pirezidaantii aanoorraa bu'aa jira waliin karaa danda'amu hindaan akka wal ta'iinsa' uuman itti himuu oduu Rooyitariisitu gabaase. Sagalee parsantaa 90 hanga ammaatti lakkaa'ameen Mr Fernández % 47.79 kan argatan yoo ta'u dorgomaan biraa Mr Macri ammoo sagalee  %40.71 argatan. Dorgomaan tokko filannoo mo'achuuf sagalee %45 qofti kan barbaachisu yoo ta'u, Mr Fernández kanaan ol argachuun mo'achusaanii ibsameera. Deegartoonni Mr Fernández waajira mummee filannoo biyyattiit wal qabamuun gammachusaanii ibsataa jiru. ""Kan akkasi baayyee gamadneef waan motummaan ummataaf yaadu deebii'eefidha'' jechuun ture Paolaa Fiore oduu Rooyitarsiitti kan hime."	https://www.bbc.com/afaanoromoo/oduu-50204783
politics	Basmaa bint Sa'uud: Intalli Mootii Sa’udii ifatti qeequun beekamtu hidhaadhaa gadhiifamte	Intalli mootii Sa'udiifi intalli ishee hidhaa haalaan eegamu keessa waggoota sadiitti dhihaatuuf erga turanii booda gadhiifamuu kanneen duula gaggeessaniif himan. Basmaa bint Sa'uud Bitootessa 2019 yeroo isheen yaala fayyaaf gara Siwitzarlaand imaluuf kaate qabamtee hidhamte. Maaliif akka hidhamte hin beekamu, tokkoon isaaniis yakkaan hin himatamne. Muraasni tarii dhimma deeggarsa namoomaafi rifoormii heeraarratti sochii taasistuun walqabata jedhanii shakku. Barreeffama bara 2020 maatiin ishee Dhaabbata Biyyoota Gamtoomanii (UN)'f barreessaniin sababni hidhaa ishee gara caalu ''ifatti badii raawwatu waan qeeqxuufi'' jechuu isaanii AFP'n gabaaseera. Deeggartoonni ishee immoo sababa isheen ilma mootii duraanii amma hidhaa mana keessaarra jiran Mohaammad bin Nayef waliin itti dhiheenya waan qabduufi jechuun yaada kennu. Intalli mooti Basmaan, ganna 57, homaa akka hin balleessineefi rakkoon fayyaa akka ishee qunname ibsuun Mootiin Sa'udii Salmaaniifi Ilma Mootii Mohaammad bin Salmaan akka ishee gadhiisan Ebla darbe dhaamteetti. Yeroo bara 2019 hidhaa seente fayyaa yaalaa maalii barbaacha akka ala bahuu kaate hin beekamu. Hiikamuu ishee dhaabbati ALQST Tiwiitara irratti ibseera. ''Haala lubbuu ishee balaarra buusuurraa [hafuuf] yaala fayyaa ishee barbaachisu dhorkamteetti,'' jechuun yeroo turtii ishee mana hidhaa Al-Ha'ir magaalaa guddoo dhihootti argamtutti rakkatuu ishee hime. Dhaabbati mirga namoomaa Sa'udii kuni itti dabaluun yeroo mana hidhaa turte himannaan homtuu irratti hn banamne jechuun ibse. Intalli Mootii Basmaan ijoollee Mootiin Saa'udii bara 1953 - 1964 biyyattii bulchan qaban keessaa kan xumuraati.	https://www.bbc.com/afaanoromoo/oduu-59926753
politics	Bulchaan duraanii Leegoos pireezidantii Naayijeeriyaa  ta’uuf abdataman eenyu?	Boolaa Tinubuu maanguddoo ganna 70 yoo ta’an, magaalaa biyyattii daldalaan beekamtu Leegoos toora sirrii qabsiisuun galateeffatamu. Aab Tinubuun paartii 'All Progressives Congress' (APC) jedhamu hogganuun filannoo pireezidantummaa Guraandhala dhuftuurratti hirmaachuuf jiru. Taatullee Tinubuun wayita hojii namoonni Afrikaa keessatti heddumminaan itti hin buune kana filatanitti morkii cimaatu isaan eeggata, malaammaltummaan shaakkamuu fi dhimmi fayyaasaanillee dubbii ijoo ta’aniiru. Qondaalli waraanaa duraanii Saanii Abaachaa biyyattii wayita bulchaa turetti Aab Tinubuun si’a tokko biyyaa bahuuf dirqamanii turan. Aab Tinubuun garuu gatii bilisummaan qabu bareechanii beeku. Lakkoofsa saddet dalga gale kan fakkaatu mallattoo cancala citee qoobii isaaniirratti tolfatanii uffatu. Akkawuntiingii kan baratan Aab Tinubuun, gochi isaan gartuu tumsa dimokiraasii 'National Democratic Coalition' (NADECO) jedhamu keessatti dalagaa turan qondaala waraanaa biyyatti Abaachaa dura isaan buuse. Bara 1998 Abachaan du’uu hordofee, gartuun mormituu NADECO jedhamu bara 1999 dimokirasiin biyyattii keessa akka jiraatu karaa baay'een gargaare. Hojii gaggeessaa Moobil Oyil kan turan Aab Tinubuun pireezidantii Naayijeeriyaa ta’uu barbaadu. Muuxannoo siyaasa keessatti horatanii fi dhiibbaa akka biyyaattii uumanitti gargaaramuun filannoo biyyattii injifachuufis ni tattaafatu. Taatullee Pireezidantii Itti-aanaa duraanii Atikuu Abubakar, kan paartii mormituu 'Peoples Democratic Party' (PDP) jedhamu bakka bu’an, fi Leebar Paartii kan bakka bu’an Piitar Obii irraa morkii jabaatu isaan eeggata. Piitar Obiin jiraattoota magaalaa biratti fudhatama olaanaa qabu. Deeggartoota isaanii biratti ‘Jagaban’ jedhamuun kan beekaman Aab Tinubuun, pireezidantii yoo ta’an Naayijeeriyaa kutaaleen addaan qoqqoodamte tokkoomsutu irraa eegama. Akkasumalee tasgabbii dhabiinsa biyyattii keessatti hammaate furuu, carraa hojii uumuu fi qaala’iinsa jireenyaa biyyatti gadi hir’isuutu isaan eeggata. Taatullee hojichi Aab Tinubuun hedduun hin jeequ. Bara 1999- 2007tti wayita Bulchaa Leegos turan hojii sirnaa hojjachaa akka turan eeruun, waan walfakkaatu uummata Naayijeeriyaaf akka hojjatan abdii itti uumaniiru. Bara bulchiinsa isaanitti galiin Leegos hedduu guddate, kun inveestimetii biyya alaa hawwachuun ture, konkolaattoota baasii saffisoo hojiitti galchuun daandii tiraafikaan guyyaa guyyaan cufamu hir’isaniiru. Taatullee magaalaan jiraattoota miliyoona 25tti dhiyaatan qabdu akka magaalaa guddaa hin taane. Bu’uuraaleen misoomaa kan akka tajaajila bishaanii fi manneen jireenya namoota galii xiqqaa qabanii kennamu suphaa dhaban. Kana malee, daandiin baaburaa salphaan bara bulchiinsa Aab Tinubuun eegalaman ganna 20 boodayyuu hin xumuramiin hafan. Bara 2007 waajjiricha gadhiisanii bahanillee maallaqa mootummaa irratti ajajuu itti fufanii jedhamuun himatamu. Bulchitoonni Aab Tinubuun booda gara aangootti dhufan wixinee hojii isaanii jalqabaa hordofu. Yoo karaa ofii isaanii kan hordofan ta’e garuu dafanii miseensota yuuniyeenii geejjibaatiin kufu. Kana malees Aab Tinubuu irratti himannaan malaammaltummaa ni dhiyaata. Aab Tinubuun garuu ni haala. Waggaa laman kana Aab Tinubuun maallaqa seeran ala daddabarsu, taaksii burjaajessuu fi hojiiwwaan malaammaltummaa  biraa hojjachuun himatamanii turan. Aab Tinubuun himannaa irratti dhiyaate ni haalan. Dambii tajaajila hawaasummaa Naayijeeriyaa si’a lama cabsuun himatamanii  bilisa bahanii turan. Morkatttoonni Aab Tinubuun wayita biyyattii keessatti malaammaltummaan  hammaate kanatti pireezidantii ta’anii dorgomuuf isaan nama sirrii miti  jedhuun.	https://www.bbc.com/afaanoromoo/articles/c4npgyllzg9o
politics	Qondaaltonni addunyaa MM Abiy waliin maal mari'atanii?	Ministirri Muummee Abiy Ahmad tibbana dureewwan biyyoota dhihaa waliin mari'achuusaanii miidiyaa hawaasummaa isaanii irratti maxxansaa turaniiru. Qondaaltota isaan waliin dubbadheera jedhan keessaa Chaansilarri Jarman Angelaa Merkel fi Pirezidaantiin Firaansi Imaanu'eel Maakroon ni eeramu. Ministirri muummee kun har'a ganama ammoo Ministira Dhimma Alaa US Antanii Biliinkan waliin mari'achuu ibsaniiru. Caasaa bulchiinsaa pirezidaantii haaraa US Joo Baayidan keessatti qondaala olaanaa ta'uun dhiyeenya kan filataman Antanii Biliinkanis ministira muummee Abiy Ahmad waliin mari'achuu ibsaniiru. Aab Biliinkan twitter isaanii irratti akka barreessanitti wayita ministira muummee Abiy waliin mari'achuu ibsan, dabalaniis haallii naannoo Tigraay keessa jiru akka isaan yaaddesse himaniiru. Naannoo Tigraayitti danqaa tokko malee deeggarsi namoomaa dhiyaachuu akka qabus dhaamaniiru. ''Hudhaawwan jiraatanis jijjiiramni Itoophiyaa keessatti eegalame akka itti fufu Ameerikaan ni barbaaddi. Jijjiiramni naga qabeessa ta'e akka dhufuuf Ameerikaan Itoophiyaa cina ni dhaabbatti'' jedhan. Ministirri muummee Abiy Ahmad Ameerikaan jijjiirama Itoophiyaa deeggaruushee afaan Ministira Dhimma Alaa kanarraa dhagahuutti gammadan, galatas galchan. Hariiroo cimaan US fi Itoophiyaa gidduu jiraachuun ijaarsa dimokiraasii Itoophiyaaf utubaadha jedhan Ministirri Muummee Abiy Ahmad. Ministirri muummee kun erga karaa twitter isaanii dabarsan keessatti waa'ee haala Tigraay keessaa irratti homaa hin jenne. Haala walfakkaatuun Ministirri Muummee Abiy Ahmad Chaansilara Jarman Angelaa Merkel waliin bilbilaan wayita mari'atan gara fuulduraatti haalota biyyoota lamaan walitti fiduu fi waa'ee dhibee Covi-19 irratti dubbachuu twitter isaaniirratti barreessaniiru. Waa'ee hariiroo diinagdee fi daldalaa dubbachuus himan. Imbasiin Jarman Itoophiyaa jiru gamasaatiin twitter isaarratti akka ibsetti, jaarmiyaaleen deeggarsa namoomaa kennanii fi dhaabbileen miidiyaa, naannoo Tigraay keessatti walabummaan akka socho'an Chaansilarattiin ergaa dabarsuu ibseera. Gama kaaniin Ministirri Muummee Abiy Ahmad Pirezidaantii Firaansi Imaanu'eel Maakroon waliin dhimmoota biyyoota lameen walitti fidanii fi haala naannawa baha ardittii irratti waliin dubbachuu ibsan. Pirezidaant Maakroon waa'ee mariisaanii kana homaa jechuu baatanis, Ministeerri Dhimma Alaa biyyattii torbee darbe ibsa baaseen haalli naannoo Tigraay akka isa yaaddessuu fi mootummaan Itoophiyaa jaarmiyaalee deeggarsa kennaniif walabummaa akka mirkaneessu gaafateera. Dhimma biraan ammoo Imbaasiin US kan Eertiraatti argamu mootummaan Eertiraa loltootasaa hatattamaan Tigraay keessaa akka baasu Ameerikaan dhaamteetti jedheera. Imbasichi fuula feesbuukii isaarratti gabaasa Asoosheetid Pirees dhimma kanarratti gabaasee qoodeera. Gabaasa kana keessatti, ''Dubbi Himaan Ministeera Dhimma Alaa Ameerikaa, ragaaleen loltoonni Eertiraa Tigraay keessatti dhiittaa mirga namoomaa raawwachaa akka jiran mul'isu Ameerikaa gahuu'' himan kan jedhudha. Mootummaan Eertiraa waa'ee lola naannoo Tigraay ilaalchisee komiin irratti dhiyaachuu irratti hagas mara deebiin kenne jiraachuu baatus, Itoophiyaan garuu loltoonni Eertiraa lola Tigraay keessatti akka hirmaataniif akka hin hafeeramne irra deddeebiin himti. Itoophiyaatti ambaasaaddaroota Ameerikaa ta'uun kan tajaajilaa turan Ambaasaaddaroonni duraanii afur haalli Tigraay keessaa nu yaachiseera jechuun xalayaa barreessanii turan. Ministeerri beeksisaa Eertiraas xalayaa ifaan ifatti barreeffame kanarrratti yaada kennee ture.	https://www.bbc.com/afaanoromoo/oduu-55945165
politics	'Mohaammad Deeksisoo atattamaan hidhaatii gadhiifamuu qaba' - Komishinii Mirgoota Namoomaa Itoophiyaa	"Komishiniin Mirgoota Namoomaa Itoophiyaa ibsa har'a baasen Mohaammad Deeksisoo atattamaan hidhaatii gadhiifamuu qaba jedhe. Komishinichi barataan Yunivarsiitii Jimmaa sirna eebbaa irratti sagalee mormii dhageessiseefi manni murtii wabiin akka bahu ajajeefi hin gadhiifamin hafe isa yaaddessuu ibsuun akka gadhiifamuuf gaafateera ibsa baaseen gaafateera Komishinichi. A L I Guraandhala 6, 2013 irraa kaasee qajeelcha poolisii magaalaa Jimmaa aanaa 1tti hidhamee kan jiru Mohaammad Deeksisoo ilaalchisee manni murtii magaalaa Jimmaa  A L I Guraandhala 16, 2013 akka wabiin ba'uuf murtee dabarsuu akka quba qabu ibsuun, murteen kun kabajamuu dhabuun kan hin malledha jedheera Komishiniin Mirgoota Namoomaa Itoophiyaa Mohaammad Deeksisoo dabalatee namoonni biroon mana murtiidhaan mirgi wabii eegameef garuu ammallee hidhaarra jiran akka gadhiifamaniif akeekkachiiseera Komshinichi. Eebba barattootaa A L I Guraandhala 6, 2013 Yunvarsiitii Jimmaatti qophaa'erratti eebbifamaa kan ture Mohaammad Deeksisoo, qophii sanarratti aanga'oota siyaasa yeroo ammaa mana hidhaa jiraniifi Artist Haacaaluu Hundeessaa ilaalchisee dhaadannoo dhageessisuu isaatiin poolisoota Federaalaan qabamee magaalaa Jimmaa buufata poolisii aanaa 1'tti hidhamuusaa Komishinichi yaadateera. Abukaatoon Mohaammad Deeksisoo Obbo Obsinaan Girmaa gaafa Kamisaa BBC'tti akka dubbatanitti Mohammad ammallee hidhaa jira. Gaafa Kibxata darbe jechuunis Guraandhala bultii A L I 16, 2013 Manni Murtii 'wabiin akka bahu' murteessuu isaafi dhimmasaa ala taa'e akka hordofu ajajee ture. Ta'us, Mohaammad ammallee buufata poolisii Jiimmaa Aanaa tokkoffaa jiraachuu hime Obsinaan. Harra ganama sa'aa 4:30 irratti Mohammad Diksisoofi kanneen isa waliin turan lamaan Waajjira Poolisii Aanaa 1fa Magaalaa Jimmaa keessaa baasanii gara Waajjira Poolisii Aanaa 2fa Magaalaa Jimmaa (Alaazar) jedhamuun beekamutti dabarsaniiru jedha abokaatoon Mohaammad Obsinaan. Akka Obsinaan jedhutti, mana hidhaa itti jijjiiranii ajajni nu barraahe hin jiru jechuun dhimmicha akka haaraatti gama Aanaa 2fa tiin waan oofuu yaadan fakkaata. A L I Guraandhala 10, 2013 Mohaammad yeroo Komishinichi isaa gaafachuuf deemee turettis, eebba barattootaatti yeroo sirbi jalqabame barattoota eebbifaman biroo walin waltajjiirratti osoo sirbaa jiranii nama weellisaa turerraa sagalee-guddistuu fuudhee ''Jawaar Mohaammad yaa hiikamu'', ''haqa Haacaaluu Hundeessaaf'' jechuun sagaleesaa dhageessisuu dubbateera Mohaammad. Sagantaan eebba barattootaa akkuma xumurameenis poolisoonni Yunvarsiitii Jimmaa gara buufata poolisii mooraa Yunvarsiitichaa akka isa gessaniifi poolisoonnis akka isa kabalan himuun, erga yeroo xiqqoof tursiisanii booda mooraa Yunvarsiitichaan ala geessanii uleedhaan miillasaa lamaan akka reeban, cinaachasaallee akka rukutan ibseera Komishinichaaf. Komishinii Mirgoota Namoomaa Mohaammad akka naaf ibseera jedheetti, ""Poolisoonni Yunvarsiitii Jimmaa erga saatii tokkoof na tursiisanii, na reebanii booda gara qajeelcha poolisii magaalaa Jimmaa na geessani. Buufata poolisichaa erga na geessisanii booda garuu reebichi anarra ga'e hin jiru,'' jedhe. Poolisoonni buufatichaas wanta ani ittiin shakkame erga natti himanii booda A L I Guraandhala 8, 2013 mana murtii magaalaa Jimmaa na geessan jedhe. Komishiniin Mirgoota Namoomaa A L I Guraandhala 10, 2013 Mohaammadiin yeroo daawwatetti miilasaarra dhiita'i akka jiruufi hokkolaa jiraachuu arguu ibseera. Kanarraa ka'uun shakkamaan kun akka wallaansa argatuuf buufata poolisichaatiif yaada kan kenne ta'ullee hanga  A L I Guraandhala 17, 2013tti wallaansa fayyaa akka hin argatiin jiru mirkaneeffachuu ibseera Komishinichi. Manni murtii magaalaa Jimmaa A L I Guraandhala 16, 2013 Mohaammad Deeksisoo wabii Birrii 2,000 qabsiisuun akka hidhaatii ba'u kan murteesseefi shakkamaan kunis ulaagaa wabii barbaachisan erga guuteen boodallee hanga har'aatti ( A L I Guraandhala 18, 2013) hidhamee akka jiru mirkaneeffadheera jedha Komishiniin Mirgoota Namoomaa Itoophiyaa ibsa isaa kanan. Mohaammad guyyaa eebba yunivarsiitii Jimmaa bakka pirezidantiin Mana Murtii Waligalaa Itoophiyaafi Pirezidantiin Naannoo Oromiyaa argamanitti sakandii muraasaaf mormii dhageessisee ture. Taate guyyaa sanaan walqabatee namoonni biroo lama, qondaala yunivarsiitichaa dabalatee, ammallee hidhaa akka jiran abukaatoon isaa BBC'tti himaniiru. Komishinichi wanti Mohaammad raawwate wanta qeeqame darbu malee hidhaaf sababa ta'u hin qabu ture jedha. Yoo poolisiinis ta'e Abbaan Alangee ragaa himachiisu qaba jedhemmoo ragaa walitti qabee himannaa banuu malee murtee dura yookiin sababa qorannoo jedhun hidhuun sababa gaha miti jedheera. Erga manni murtii wabiin akka gadhiifamu murtesseefi wabiif ulaagaa guute booda yeroosuma gadhiifamu osoo qabu hanga gabaasni kuni qophaa'etti hidhaa bahuu dhabuun isaa sarbaminsa mira namoomaa irra deddebiin raawwatedha jedhe. Kanaafis, komishinichi Mohaammad ''atattamaan hidhaati gadhiifamu qaba jechuun akeekkachiisa'' jechuun waajjira poolisii deemuu dura reebicha narra gahe isa jedheef qorannon taasifame itti gaafatamni akka jiraatus hubachiise."	https://www.bbc.com/afaanoromoo/56178839
politics	Namichi buufata xiyyaara pirezidaantii Ameeriikaa galuun xiyyaara keessatti argame to'atame	Namtichi tokko buufata xiyaaraa bakka pirezidaantiin Ameerikaa itti fayyadaman 'Air force One' keessa kutee seenuun isaa dhagahame. Kana hordofees humni qilleensaa Ameerikaa buufataalee xiyyaara waraanaa biyyattii kanneen sadarkaa addunyaatti aragaman hunda irratti sakkatta'iinsa nageenaa taasisuuf. Guyyaa Kamiisaa ture namni maqaansaa hin eeramiin tokko buufata xiyyaara waraanaa Meeriilaandiitti argamu keessa cabsee seenuun, xiyyaara C-40 jedhamu keessa erga galeen booda kan to'atame. Buufanni xiyyaaraa kunis bakka xiyyaarootaafi hiliikoptaroota aanga'oonni motummaa itti fayyadaman qubatan ta'uun kan tajaajiluudha. Dubbii himaan raayyaa ittisaa Joon Kiirbii guyyaa Jimaataa ''dhimma kana hundumtuu cimseeti hordofaa jira'' jedhan. Haata'u malee namtichi buufaticha keessa cabsuuf seenee jedhame kun hidhanni inna warra mankaraareessitootaa waliin qabu homaa hin jedhamne. Ibsa humni qilleensaa baaseen, shakkamaan battalumatti to'annoo humnootii nageenyaa jala oolfameera. Motummaa federaalaatti dabarfamee kennamuunis yakka bakka dhorkamee darbanii seenuutiin himannaan irratti ni banamas jedhameera. Wayita namtichi cabsee seeneettis miidhaan qaqabe kamu hin jiruus jedhame. Shakkamaa himannaawwan lama akka eegatan himamulleen waa'ee himannaawwan kanneenii bal'inaan himurraa of qusatan. Buufannii xiyyaara waraanaa kunis Waayit Hawuusi irraa faggeenya KM 24 irrratti kan argamu yoo ta'u, yeroo baayyees pirezidaanitii Amaarikaa, itti aanaa pirezidaantiifi aanga'oota biyyattii olaanootu itti fayadama jedhameera. Guyyaa Jimaataas pirezidaanti Joo Baayidan buufatuma xiyyaaraa kanaa ka'uun gara mana jireenyaa saanii itti argamu Wiilmiingitaniitti balalii'an. Janaraalli qorataan humna qilleensaa namtichi attamiin cabsee seenuu danda'e kan jedhu irratti qorannoo akka gaggeeffamu ibsichaan eerera. Itti dabaluunis buufataalee xiiyyaara waraana Ameerikaa addunyaa maratti argaman irratti sakkatta'iinsi nageenyaa akka gaggeefamu ibsaniiru. Oduun kunis kan dhagahamee deeggartoonni Donaald Tiraampi Kaapitaal Hiil cabsuun erga galanii baatii tokkoon boodas. Raayyaan egdoota Biyyaaleessaas hanga Bitooteessaatti Waashingitan keessatti eeguumsa irra turu jedhameera.	https://www.bbc.com/afaanoromoo/oduu-55954863
politics	Waraana Yukireen: Loltoonni Raashiyaa Chernoobil 'gadhiisanii bahan' jette Yukireen	Loltoonni Raashiyaa bakka annisaa nikuleeraa duraanii kan tahe Chernobyl qabatanii turan gadhiisanii sokkuu hojjettoonni achi keessa jiran himan. Dhaabbanni nikuleeraa Yukireen Energoatom akka himetti, hojjettoonnisaa achi jiran, wayita ammaatti ''alagaan'' tokkollee bakka sana akka hin jirre mirkaneessan jedhe. Isaan dura garuu, humnoonni Raashiyaa muraasni achitti yoo hafan, kaan garuu gara daangaa Belaarus imaluusaanii himee ture. Oduun kunis gabaasa aanga'oota waraanaa US gaafa Roobii jedhaniin kan mirkaneessedha. Humnoonni Raashiyaa Charnoobil kan qabatan Guraandhala keessa wayita weerara biyyattii irratti eegalanitti ture. ''Ganama kana weerartoonni madda annisaa nukuleeeraa Charnoobil dhiisanii akka deeman fedhii qabaachuu himan,'' jedhe Energoatom ibsa gaafa Kamisaan. Boodarras kaampaanichi waraanni Raashiyaa erga waraanni jalqabee kaasee, miseensota waraanaa Yukireen ugguruu himate. Energoatom odeeffannoo kana kan wabeeffate hojjettootasaa achi jiranirraa yoo tahu, meeqatu qabame kan jedhu garuu hin himne. Dabaluunis loltoonni Raashiyaa wayita achitti buufatanii turanitti bakka haalaan faalameefi Chernobyl exclusion zone jedhamutti daannoo qotuu isaanii mirkaneesse. Kanaanis carallaa 'raadiyeeshinii' hangisaa guddaa taheen hubaman jedhe. Hubaatii raadiyeeshinii isaanirraan gaheenis, muraasni Belaarusitti yaalamaa jiru jechuun gabaafamaa jira - kana garuun mirkaneessuun ulfaataadha. Rooyitars hojjettoota achi jiran dubbisuun gabaasa midhaasseen, loltoonni gariin zoonii raadiyeeshinii keessa akka turanillee quba hinqaban ture. Waraanni Raashiyaa garuu erga bakka qabatee kaasee, hangi carallaa raadiyeeshinii achii bahu hanguma duraan tureen itti fufe jedhe. Ejensiin Annisaa Atomikii Idil-addunyaa (IAEA) ibsa baaseen, gabaasaalee kanneen mirkaneessuu akka hin dandeenye hime. Hoogganaan IAEA aanga'oota Yukireen wajjin tahuun, guyyoota dhufan keessatti garee Chernoobilitti erguuf mar'achaa jiraachuu himan. Chernoobil erga annisaa maddisisuu dhaabee waggooti hedduun lakka'amaniiru, tahus garuu dhaabeera jedhamee gatamee hin hafne. Ammallee to'annoon walirraa hin cinnetu barbaachisa. Bakki kun addunyaarratti balaa hamaa nikuleeraa isa hamaadha jedhameefi bara bulchiinsa Gamtaa Soviyeet keessa ALA 1986tti bakka itti qaqqabedha. Jiraattonni dhiyeenya magaalaa Pripyat wayita jiraatan marti achii buqqa'uun iddoo biraatti kan qubsiifaman oggaa tahu, erga sanaatii namuu garasitti hin deebine.	https://www.bbc.com/afaanoromoo/oduu-60938274
politics	Yamanitti gartuun walwaraanaa turan hidhamtoota hedduu wal jijjiraa jiru	Yamanitti gartuu hidhattoota Huutii fi mootummaa, wal waraansarra turan hidhamtoota dhibbaan lakka’aman wal jijjiruun hedduun hidhaarraa hiikaman. Erga waraanni biyyattii keessatti bara 2015  jalqabamee asitti hidhamoota hedduutu haala kanaan hiikaman. Haaluma kanaan, hidhamtoonni Huutis 600  fi deeggartoonni mootummaa 400 guyyoota lamaan dhufan keessatti hidhaarraa akka hiikamanitu eegama. Hidhamtoota jumlaan qabamanii hidhaa turan wal jijjiruu irratti kan walii galan marii ji’a darbe Dhaabbanni Biyyoota Gamtoomanii Siwizerlaand, Jenevaatti qindeesserratti walii galteerra qaqqabamee ture. Bara 2018  tti  gartuu Huutii fi mootummaa deeggaran hidhamtoota 15,000  hidhaa gadhisuuf walii galanii turan, waliigalteen sun garuu hamma yoonaatti hojiitti hin hiikamne. Guyyaa hidhamtoota waljijjiruun jalqabu dura,  warri Huutii gartuu lammilee Yaman biyya ollaa Oomaanii deebi’an simanneerra jedhanii turan. Hedduun isaanii garuu wal’aansa fayyaa argachuu erga eegalanii booda ugguramaniiru. Dubbi himaan hidhattoota Huutii akka himetti, bara 2018tti  Istokoolmitti mariin nageenyaa, jaarsummaa Dhaabbata biyyoota Gamtooomaniitin gartuu lamaan gidduutti wayita gaggeeffamu, namoonni gara biyyoota galoo galaanatti otoo imalanii madaa’anis kanneen hiikaman keessatti hammatamuu ibsan. Lammiin Ameerikaa deeggarsa namoomaa keennitu Sandiraa Lolii waggaa sadiif hidhamtes hiikamuu qondaaltonni Ameerikaa himaniiru. Kana malees, namni hojii bizinasii isaa hojjataa ture Mika’el Gidadaa jedhamu waggaa tokkoof hidhamee gadhiifameera. Reeffi lammiii Ameerikaa nama sadaffaan qabamee ture tokko gara biyyaatti deebifameera. Biyyi Yaman waraana Bitootessaa bara 2015 jalqabameeen hedduu miidhamteetti. Mormitoonni Huutii harka caalaa kutaa lixa biyyattii to’achuun, pirezedanti Abdulrabbuh Mansuur Haadii  biyyaa ariyataniiru. Sa’uudii Arabiyaa mootummaa biyyattii deeggaruun gartummaa waraana uumuun waraanichatti dabalamtee turte. Walwaraansi biyyattii keessatti hammaate kun garuu  balaa hamtuu namootarra qaqqabu isaa addunyaarratti guddaa ta’e qaqqabsiisuusaa Dhaabbanni Biyyoota Gamtoomanii beeksiseera. Namoonni nagaan kumaatamatti lakka’aman balaa, silaa hambisuun danda’amu,kanaan lubbuusaanii dhabaniiru. Haalli biyyattiin keessa turte weerara koronaavaayirasiin ittuu akka badduu baatu/miidhamtuuf saaxileera.	https://www.bbc.com/afaanoromoo/oduu-54557298
politics	Filannoo Yugaandaa booda Boobii Waayin lubbuusaaf akka sodaatu ibse	"Mormituu gameessi Yugaandaa Boobii Waayin filannoo Pirezidaanti Yuweerii Museveenii marsaa ja'affaaf mo'atan kuffisan, lubbuusaaniif akka sodaatanis himan. Filannochi akka Museveeniin jedhan haqa qabeessa osoo hin taane sadarkaa filannootiin gadi kan ta'ee fi bu'aansaas kan wal-dhaheedha jedhan qondaalli siyaasaa kun. Filannoon Yugaandaa duula na filadhaarraa eegalee jeequmsaan kan guutamee fi namoonni hedduun kan irratti du'an ture. Filannocha dursuun mootummaan interneetii cufee ture, tarkaanfiin kun qaamolee filannocha hordofaniin daran qeeqame. Ga'eessi umrii waggaa 38 Boobii Waayin akka doorsifamaa jiruu fi maatii fi mataasaaf akka sodaatu dubbate. Mannisaa hidhattoota mootummaan marsamee akka jiru kan hime Boobii Waayin, manaallee gadi ba'uu akka hin dandeenye hime. ""Namni kamuu mana keenya seenee ba'uu hin danda'u.  Gaazexeessitoonni biyya keessaa fi biyya alaas anaan argachuuf hin dandeenye,""  jedhe. Gara fuulduraattis akka duraanii uummanni akka hiriira ba'u waamuu osoo hin taane, karaa nagaan deemuuf yaada akka qaban himan. Garuu akkuma interneetiin deebi'een daba hojjetamaa ture ragaa viidiyoon deggeranii akka gadi dhiisanis waadaa galaniiru."	https://www.bbc.com/afaanoromoo/oduu-55696433
politics	Lola Tigraay: 'Lolli waan dhaabbate fakkaatus laalaan isaa waggootaaf nu waliin tura'- Baqattoota	"Erga Sadaasa darbe lolli naannoo Tigraay keessatti mudatee as miidiyaafi dhaabileen gargaarsaa garas imaluun daangeffamee ture. Gaazexeessaan BBC Qaalkidaan Yibalxaal dhumarratti gara naannochaa imaluu danda'eera, rakkoo hamaa lammiileen keessa jiran waan arge akkanaan qindeesseera. Jiraattonni magaalaa Shiree fi naannooshee guyyaa guyyaan qe'eerraa buqqa'uu, maatiin manca'uufi rakkoo nageenyaatu isaan mudata. Daa'imni umrii waggaa ja'aa Betelihem Tasfaayee, kan naannawa magaalaa Aksuum irraa baqatte waraana keessatti lukashee/miillashee lamaan dhabde. Harmeenshee waraana sana keessatti ajjeefaman. Madaa daa'imasaa waliin kan rakkataa ture abbaan Betelihem amma luka namtolchee tolchuufiitu irraa eegama, garuu akkamiin akka argatu hin beeku. Naannoo Tigraay kutaalee hunda keessatti daafiin waraanaa kun goolama hamaa, dhiittaa mirga namoomaafi buqqaatii lammiilee hedduu uumeera, magaalaan Shirees miidhama kana qooddatteetti. Jiraattonni magaalattii 170,000 ta'an dararaa hamaa argaa jiru. Kana malees namoonni hedduun gara magaalattiitti baqachaa turan, garuu magaalattiin ammoo baqattoota simachuuf hin qophoofne. Manneen barnootaafi yuniversitiin magaalattii bakka da'oo baqattoota hedduu ta'aniiru. Yeroo ammaa baqattoonni 200,000 ta'an da'oo kanneen keessatti argamu jedhu dhaabbileen gargaarsaa. Hedduunsaanii ammoo dubartootaafi daa'immani. Hedduunsaanii Sadaasa keessa kan baqatan yoo ta'u, kan irraa baqatanis kutaalee kibbaa fi kibba lixa Tigraay kanneen waraanaan daran miidhaman keessaati. Waldhibdee Ministira Muummee Abiy Ahmad fi qondaltota TPLF gidduutti cimaa turetu boodarra gara tarkaanfii waraanaatti ce'ee rakkoo kana uume. Sadaasa darbe keessa Ministirri Muummee Abiy mooraan waraanaa kaaba biyyattii TPLF'n haleelameera jechuun erga tarkaanfiin waraanaa akka fudhatamu labsanii lolli kutaalee naannochaa garaagaraa keessatti babal'ate. Humnoonni adda addaas dirree lolaa garaagaraatiin itti hirmaachuu eegalan. Karaa kibbaa fi kibba lixaan humni addaa naannoo Amaaraa loltoota mootummaa federaalaa cinaa hiriiruun TPLF haleeluu eegalan. Harmeen umrii waggaa 65 Atsedee Mabraatoom gocha suukanneeaa fi rifaasisaa tibba waraanaa sana ture dubbatu. Aadde Atsedeen magaalaa Daanshaa keessaa ijoolleeshee waliin jiraachaa turte. Aadde Atsedeen yeroo ammaa ijoolleesaanii dubaraa, abbaa manaa isaanii fi ijoollee akkawoo isaanii waliin iddoo da'annaa magaalaa Shiree keessa jiraatu. Jalqaba wayita harkasaanii qullaa manaa ba'an eessa akka deeman hin beekan ture, jiruunsaanii garamitti akka deemus hin beekan. ""Boqonnaa hin qabnu. Beelaafi dheebuun gidiramne. Daabboo cabduu kadhannee ijoollee keenyaaf kennaa turre. Bishaan kadhannee daa'imman keenya obaasna,'' jedhan. Wayita baqaaf karaarra turanitti reenfa namaa osoo hin awwaalamin karaarratti gatame hedduu argaa akk turan kan himan Aadde Atsedeen, kun yoomuu sammuu keessaa akka isaan hin badne dubbatan. ''Gammaduu baannus garuu lubbuun jirra. Guyyaan dhufee darba, lubbuun jiraachuun keenya carraadha,'' Namoota mooraa kana keessatti da'atanii jiraniif gargaarsa kennamaa jira, garuu namoonni ammoo ga'aa miti jedhu. Erga mootummaan paartii TPLF'n durfamu aangoorraa buufamee bulchiinsi yeroo mootummaa federaalaan hundaa'ee naannocha bulchaa jira. Akka bulchiinsi kun jedhutti namoonni miiliyoona afur ta'an deggersa barbaadu. Miiliyoona tokko kan caalan ammoo qe'eesaaniirraa buqqa'aniiru. Dubbi himtuun mootummaa yeroo naannoo Tigraay Iteenash Nugusee, arjoomtonniifi dhaabbileen gargaarsaa hundinuu deggersa isaanii cimsuu qabu jette. Hawaasi idil-addunyaa dhaabbileen gargaarsaafi qorattoonni walabaa gufuu tokko malee gara naannochaa akka seenan gaafachaa turan. ''Yeroo ammaa dhaabbileen gargaarsa kennan seenanii uummata gargaaruu danda'u. Amma yeroosaati,'' jette Iteenash. Rakkoon haganaa magaalaa Shireetti baqattootarra ga'aa jiruu ammas namoonni dbalataan gara magaalattiitti godaanaa jiru. Gaazexeessaan BBC Qaalkidaan Yibalxaal namoonni hedduun konkolaattota gurguddaa irratti fe'amanii, kaansaanii ammoo lukaan gara magaalaa Shiree wayita imalan arguu dubbata. Mootummaan federaalaa naannoo Tigraay to'achuu himus ammallee garuu nageenyi naannichaa amansiisaa miti, namoonnis kanaaf godaanuu itti fufan. Dhukaasiifi haleellaan ammallee bakka tokko tokko akka jiru jiraattonni ni himu. Labsiin yeroo muddamaa tibba waraanaa labsame ammallee ni jira; yeroon sochii akkuma daangeffametti jira; sakatta'iinsi bakkaa bakkatti jira. Garuu hagam takka waraanni dhaabbatullee, madoonsaa garuu irraa fayyuuf waggoota kan fudhatuudha; jiraattonni hedduun madaan kun yoomuu nu keessaa hin ba'u jedhu."	https://www.bbc.com/afaanoromoo/oduu-56466790
politics	Sudaan gara bulchiinsa al-Bashiritti deebi'aa jirtii laata?	Waggoota soddomatti siqaniif olaantummaa nama tokkoon Sudaan bulchaa kan turan Pireezidantiin duraanii Omaar Hasan al-Bashir, bara 2019 mormii uummataan aangoorraa gaggeeffaman. Waggaa sadi booda garuu miseensi Paartii isaanii, Kongiresii Biyyaalessaa (NCP), kan turan aangoo murteessaa ta'e argachuun, bulchiinsi Bashir deebi'aa jira yaaddoo jedhu kaaseera. Mootummaan ce'umsaa durumaanuu dadhabaa fi qormaataan guutame, waggaa darbe Jenaraal Abdel-Fattah Burhan, waahillan isaanii hooggantoota siivilii irratti erga fonqolcha raawwatanii booda dhumate. Jenaraalli waraanaa gameessi kun warraaqsi al-Bashir aangoorraa fonqolche keessatti ga'ee olaanaa nama gumaachan turan. Jenaraalonni gameeyyiin hundi isaaniiyyuu miseensota koree dhimma nageenyaa ta'an, kanneen al-Bashir wayita aangoonsaanii obba'uuf jedhu muudan paartii NCP akkaan deeggaru. Warraaqsa jijjiiramaa fi dimokiraasii- pro-democracy Forces for Freedom and Change (FFC) movement- jedhamutti miseensa gameessa kan ta'an Hamza Balol, humni waraanaa NCP kunuunsuuf jecha mootummaan ce'umsaa akka badu godhe jechuun komatan. Qondaalli garee siivilii keessaa ta'an kun hanga fonqolchi gaggeeffamutti Jenaraal Abdul-Fattah waliin aangoo qooddataa turan. Namoonni fonqolcha kana qindeessan ''aanga'oota mootummaa duraanii waliin ta'uun bulchiinsa isaanii deebisuuf hojjechaa jiru,'' jedhan Aab Barol. Erga Onkoloolessa darbe fonqolchi mootummaa bulchiinsa siivilii irratti gaggeeffamee as mormii gaggeeffamaa tureen namoonni 100 caalan ajjeefamaniiru. Jenaraal Burhaan fonqolcha erga gaggeessee booda koree caasaa aangoo mootummaa duraanii diiguuf bu'uureffame balleessuun kaayyoosaanii duraa ture. Koree yakka malaammaltummaa bara aangoo mootummaa al-Bashir ture saaxiluuf hundaa'e kan dursaa ture Abbaan Seeraa Wajdi Saleh erga humni waraanaa aango qabatee booda hidhameera. Koreen kun wayita fonqolchi mootummaa gaggeeffamu hariiroon NCP fi jenaraalota waraanaa gidduu ture maal akka ta'e qorataa ture. Fonqolcha booda humni waraanaa NCP fi deeggartoota isaatti michoomuun aangoo akka deebifatu hojjechuu eegalaniiru. Hojjettoonni hari'aman hedduun hojiitti deebi'aniiru, aanga'oota NCP namoota turan keessaa Jenaraal Ahmad Mufdal bakka aangoo mootummaa ijoo ta'e- General Intelligence Service (GIS)  irratti muudaman. Akkaawuntiin baankii miseensota NCP akka hin sochoone dhorkamee ture hedduun dhorkaan irraa ka'uu,  qondaaltonni fi miseensonni hidhaman gadhiifamuu fi hedduun hojiitti deebi'uun bulchiinsi al-Bashir bakkatti deebi'aa jiraachuu mul'isa. NCP dursaa kan turan Ministirri Dhimma Alaa duraanii Ibrahim Ghandour, Bulchaa Daarfuur Bahaa kan turanii fi dhiittaa mirgoota namoomaan kan himataman Anas Omar fi Garee IS deeggaraa kan turan Muhammad Ali Al-Jizouli kanneen tibbana mana hidhaatii gadhiifamaniidha. Garuu al-Bashir humna waraanaa biyyattiitiin hidhamaniituma jiru. Qondaalli bara 1989 fonqolcha mootummaan aangoo qabatan al-Bashir waggaa sadi dura bara 2019 malaammaltummaan yakkamanii turan. Waa'een fonqolcha mootummaa isaan ittiin aangootti dhufaniis Adoolessaa 2020 irraa kaasee ilaalamaa jira. Himannaa kana warra dimokiraasii fi jijjiiramaaf socho'antu eegalan, osoo Jenaraal Burhan aangoo hin qabatin kan eegaleedha. Al-Bashir yakka Daarfuuritti raawwateen walqabatee mana murtii yakkoota waraanaa Idil-addunyaatiin (ICC) himatamanii kan jiran ta'us, humni waraanaa Sudaan garuu dabarsee kennuu dide, al-Bashir himannaa ICC ni waakkatu. Xiinxaltoonni tokko tokko akkuma Masriin erga humni waraanaa aangoo to'atee booda bara 2013 Pireezdanti Hosnii Mubaarak gadhiiste, humni waraanaa Sudaanis al-Bashir gadhiisuu danda'u yaada jedhu qabu. Qondaalli NCP'f amanamaa ta'ee fi Sochii Islaamaa Sudaanitti qondaala kan ta'an Ali Karti NCP'n akka deebi'ee bakka qabatuuf nama ga'ee olaanaa gumaachaa jiruudha jedhama. Sochiin kun garee IS waliin hidhata qaba jedhamee amanama. Duraan Ministira Dhimma Alaa kan ture qondaalli kun, koree caasaa mootummaa al-Bashir diiguuf hundaa'een akkaan irratti qiyyaafatamee ture. Qabeenyi isaa fi namoota garee isaa turaniin horatame hedduun irraa fudhatameera. Namni akkaan al-Bashiriif amanamaa ta'e kun bara 1990 Humna Ittisa Uummataa hundeessuun maqaa horatee nama tureedha. Humni kun Sosochii Bilisummaa Uummata Sudaan (SPLM) waraanuu keessatti ga'ee guddaa gumaacheera. Gareen SPLM yeroo sana naannoon hordoftoonni amantii Kiristaanaa itti heddummaatan akkasumas kanneen amantii biraa hordofan akka walabummaasaanii gonfatan falmaa ture. Naannoon haala kanaan ibsamu kun Sudaan Kibbaa ammaati. Bara bulchiinsa al-Bashir Ministira Odeeffannoo kan turan Amin Hasan Umar, tibbana haasawa taasisaniin weeraraa fi doorsisa kamuu Sudaan irraa ittisuuf gareen- Islamist Movement jedhamu loltoota kuma 500 qopheeffatee jiraachuu ibsan. Lakkoofsa kana qaama walabaarraa mirkaneesuun hin danda'amne, garuu wanti qondaalli kun jedhan dhugaa yoo ta'e lakkoofsi hidhattoota kunneenii kan humna Daarfuur keessa socho'aa turee hedduu caala. Waraana Daarfuur keessatti haleellaa hamaa raawwachuun kan himatamu gareen- Rapid Support Forces (RSF) jedhamu loltoonni isaa 50,000 hanga 150,000 gidduutti tilmaamamu. Humni waraanaa fonqolchaan aangoo harkatti galfatee jiru (Juntaan) bara dhufu filannoo gaggeessee aangoo gara bulchiinsa siiviliitti dabarsuuf akka jiru ibseera. US fi Sa'uudi Arabiyaan jenaraalonni waraanaa fi gareen FFC garaagarummaa gidduusaanii jiru furuun akka walitti araaramaniif jaarsummaa taa'aa turan. Garuu koreen mormii qixeessu- kan rogeeyyii fonqolcha hadheeffatanii balaaleffataniin gaggeeffamu humna waraanaarraa amantee waan dhabeef mormiin akkuma itti fufetti jira.	https://www.bbc.com/afaanoromoo/articles/c908q38kg2lo
politics	Hawaasni Oromoo biyya alaa jiru hiriirra mormii gaggeessaa jira	Hawaasni Oromoo biyyoota addunyaa garaagaraa jiran ajjeechaa Art. Haacaaluu Hundeessaarratti raawwatameefi hidhamuu hooggantoota siyaasaa mormituu balaaleffatu gaggeefamaa jira. US keessatti hiriirri mormii kan eegale halkan Art. Haacaaluu Hundeesssaa itti ajjeefame bulee yoo ta'u maagalota garaagaraa keessatti sirni gadda ibsachuufi ajjeechaa sana balaaleffachuu gaggeefamuu eegale itti fufeera. Hawaasni Oromoo Minisootaa ammoo guyyaa afraffaaf hiriira itti fufee jira. Obbo Jawaariifi Obbo Baqqaalaan mana murtiitti dhiyaatanii guyyaa gara garaatti bellamaman Obbo Mikaa'el Booran dabalatee miseensotni Hoggansa ABO hidhaman Dubbi himtuun hawaasa kanaa kan taatee fi mirga Oromoof dubbachuun kan beekamtuu Najaat Hamzaa bulchiinsa sadarkaa gadi jirurraa qabee hanga Federalaatti gaaffii isaanii dhiyeeessaa akka jiran BBC'tti himte. ''Wanni nuti gaafataa jirru Hooggantootni keenya hidhaa jiran akka gadlakkifamanfi mirgi Oromoo akka kabajamu dhiibbaa gochaa jirraa.'' Gaaffii tartiibaan tarreesanii miidiyaalee biyyattiin kallattiin gabaafamaa ture. ''Bulchaa Minisootaa guuyyoota as adeeman keessatti argannee dubbisuuf jenna. Karaa cufuu caalatti wanna Kanaan dura hin godhiin hedduu gochuun sagaleen keenya akka dhgaahamu gochuu dandeenyeerra'' jetti aadde Najaat. Ajjechaa Arti. Haacaaluuf haqni akka kennamu gaafachuu, dureen hawaasa Oromoo hidhaman gadhiifamuun, Intarneeta ugguurame akka gadhiifamufi mirgi saba Oromoofi saboota kaaniis haa kabajamu kan jedhu gaaffilee isaanii keessaa ijoo akka tahaniis dubbatti. Mana Maree Bakka Bu'oota Uummataa Ameerikaattii bakka buutuu Minisootaa Ilhaan Omar waliinis walarguuf sagantaan jiraachuu Najaat himteetti. UK, magaalaa Landan masaraa Mootummaa Weesti Ministir fuula durattis hiriirri mormii gaggeefamaa ole. Jiraataa Landan kan ta'e Manduu Hasan har'a hirriira kan baaneef bilisummaa uummata keenyaa, haqa Haacaaluu Hundeessaafi akkasuma hooggantootaa mataa mataa ta'an hidhuun miidhaa nurra gaheef sagalee keenya dhageessiisuuf jedhe. Ajjechaa Haacaaluuf haqni hanga kennamutti, hooggantootni keenya hanga gadhiifamanitti yoo galuu hin barbaachisiin hin gallu, dalagaa wanti jedhamu hin jiru, daandii cufsiisnee as oolutti jirras'' jedha. Mormii isaanii seeraa biyya UK eeguun mirga sabaabfi sablammoota birootti osoo hin bu'iin ''karaa naga qabeessa ta'een sirna mootummaa Itoophiyaa balaaleffachaa jirras'' jedheera. Ajjeechaa Haacaaluu hordofuun hokkora uumameen lubbuun namaa darbe Guyyaa har'aa biyyii Awrooppaa biroon hiriira guddaa keessummeesite ammoo Jarmani. Magaalaa Firaankifarti keessatti hawaasni Oromoo magaalittiifi naannawaa ishee walitti qabamuun mormii isaanii dhaageessisaniiru. Magaala Firaankifartirraa kan dubbifne obbo Abdoo Qaadii Abbaa Jabal ''guuyyaa sadii dura Qoontsilaa Itoophiyaa achitti argamu duratti sagalee keenya dhageessisuu akka feenu mootummaa Jarman gaafannee hayyama waan arganneef mormii keenya ibsachaa oollee'' jedha. Hiriira mormii kanarratti namootni kuma tokko ta'an qooda  fudhachuu isaaniis nutti hime. ''Daandii guddaa Gara Qoonitsilaa geessu cufuun sagaleen keenya akka mootummaa Jarmanii bira gahu gochuun xiyyeeffannoo miidiyaalee biyyattii argachuu dandeenyeerraa jedha. Gaaffiiwwan keenya irratti katabne xalayaan qopheessine mootummoota Awrooppaa akka gahu dhiyeessineerras jedha Obbo Abdoo Qaadiin. ''Hanga mootummaan Abbaa Irree Abiyy Ahimad kan uummata Oromoo tuffate gidiraa Uummata Oromoorratti qaqqabsiisu hanga dhaabutti, Jawaar Mohaammad, Baqqalaa Garbaafi qabsaa'onni biroon hanga hiikamanitti, dhimmi Haacaaluu hanga qulqullaa'ee ibsi kennamutti fi Oromoon nagaa argatutti duubatti hin deebinuu.'' Siwiidin magaalaa Istookhoolmi, Neezarlaands magaalaa Amisterdaam dabalatee biyyoota kaan keessattis ajjeechaa Haacaaluufi hidhaa namoota siyaasaa Oromoorratti raawwatame hordofuun hiriirri mormii fi sagaleen bulchiinsa MM Abiy Ahimad balaaleffatu gaggefameera.	https://www.bbc.com/afaanoromoo/oduu-53285121
politics	Hawaasni Booranaafi Gabraa amma nagaa buufate haala hamtuu keessa darban akkasiin himu	Waraana hawaasni Booranaa fi Gabra jidduutti waggoota dheeraaf lubbuu namoota hedduu galaafate, saamicha horii hammessuun saba hiyyumaaf saaxile dhaabuuf waliigaltee nagaa buusuu irra gahame. Asiin dura nagaan akka uumamu gochudhaaf hogganoonni siyaasaa, mootummaa fi dhaabbileen mit-mootummaa hawaasa mariisisaa turan. Ta’us rakkoon furamuurra ittuu hammachaa dhufte. Amma garuu horsiisee bultoonni Gabra fi Boorana nagaa buusuuf naannoo garagaraa irra walitti dhufuun korachaa jiran. Torbe kana Kawuntii Marsabeetii iddoo gosti tun lamaan qubattu hundaatti korri nagaa taasifamaa jira. Korri akkasii kunis kana dura taa’amee hin beekamu. Rakkoo nageeyaafi hongee cimeen uumanni kun haalaa hamaa keessa jiraachuu mootummaa fi dhaabbilee hedduun himanii turan. Daarektaraa Dhaabbata Hawaasa Horsiisee Bulaa deeggaru (PACIDA) kan ta’efi kora nagaa kana keessatti kan hirmaate, Kateeloo Isaaqoo waligalteen nagaa kun kaka’umsa uumataan ta’uu ibsa. “Durii rakkoo teenna abbootii qabeennaa fi mootummaatti hoteelatti walitti nu yaamee furuu yaala ture. Amma ammoo uumati keenya fuula cufaa waliti dhufee, nagaa feena jechuun gaaddisa keenna kan baala hin qabne kana jalaatti walitti boo’an. Kan nu gargaare jijjirama fidu danda’u gaaddisa kana malee hoteela miti,’’ jedhan. Itti dabaluunis, “Asiin dura Gabra Boorana wal hadhuun waan hin beekamne. Isaan jibba fi wal-hadhiisa jalqabnaan Waaqayyoolleen adaaba isaanitti buusee, bona bara dheeraa, beelaa, waan duraan hin dhaga’in dhukkuba koroona jedhan isaanitti buusee. Titiisotaafi haawwannisiis lafa duraanu hin jirre balleesse.” Yeroo baay’ee uumata horsiisee bulaa walitti buusuun kan himatamu namoota siyaasa. Dhiidhaan wal dhabdee kan irra qaqqabu garuu namoota siyaasaa utuu hin ta’in hawaasa horsiisee bulaati. “Rakkoo tana cufa wanti fide siyaasa mootummaa bara 2013ti. Namam Garbaatu aangoo bulchaa ta’e ture. Yoos Gabratti waan Booranni badee isaan Jannata argatan se’n. Bara 2017tti ammoo aangoo bulchaan Abshiro Booran irraa waan tureef Booranni Jannata argatan se’an. Ammoo hundisaanii iyyuu rakkoon itti buute, ciisee boo’a,” jedha Kateeloon. Kana hubachuudhaan uumanni amma aadaa durii waliin qabu kan akka buusaa gonofaa eegaluu himan. “Bakka duri sodaaf wal keessa bahuu hin dandeenye, gaala, loonii fi re’en waliin oolti. Loon huqqatte waliin kaafna, waan bade waliin barbaaddan, margaa fi bishaan waliin sooranna,” jetti Jilloo Godaana jaartiin Booranaa kan bakka Waldaa jedhamtu jiraattu. Gabraa fi Booranni nama tokkoo; haadha ilme, abbaa obboleessa, jaala soddaa, fira fiixa. Garuu waraanni kun walitti hammeessuu ibsiti. Sababa waldhabiinsa gosa tana lamaaniitiin, maatii hedduun gargar cituu dubbatti. Isheenis akkuma maatii hedduu firashee Gabra tahan waggoota hedduuf dubbiste hin beektu. “Adaadaa kiyya kan Kateelo Umuroo jedhamuu bulchaa Burgaaboti. Takka gana hagam nagaa gaafadhe hin beekuu. Borana oduu kennita jedhanii rakkoo si mudata. Tanaafan lagadhe. Innis akkasumas takka bilbile nagaa na hin gaafanne. Rakkoo akkanaa qabna,”jetti. Waraanan dura ammoo gosti tun lamaan dheedaa fi jireenyisaanii tokko ta’u kan yaadattu Jilloon akkuma durii walitti makamanii akka jiraatan abdii guddaa qabdi. “Eela waldaa Gabraan waliin dhugaa baane, takka Booranni qofa hin dhugne, amma sodaa jabeena miilana wal keessa hin baanuu turre. Ammoo baga Waaqii rakkoo tana nu bira fuudhee nagaa akka argamu taasise.” Haawoo Turaa, ajjeechaa Adoolessa 12 bara 2005 Torbiitti raawwateen ilmashee dabalate miseensota maatishee biroo dhabuu himti. Ta’us nagaan gosa tana lamaan giddutti akka argamu nama waggaa dheeraa hordofaa ture. “Eegii mucaa kiyya waraanan dhabe, dhiheenna kana akkasumas mucaa obboleetti tiyyaa dhabe. Ammoo eegiisiillee nagaa barbaada irra jira, akka malee nagaa jiraatu fedha. “Waan hamtuu taane akka gosaatti. Ani akka nama tokkooti haatii tiyya Boorana, dubra digaluu, abbaan kiyya Boorana nootitu ammoyyee. Dhiirsi kiyya ammoo Gabra ta’un maatii tiyya dhabe. Hameenya tokkollee garaa hin qabu, nagaa fedha,” jetti. Waraana Gabra Boorana kanaan namoonni baay’ee miidhaman, horsiisee bultoota Saakuu jiraatan. Ollaan Jaldeessa jedhamu bara hedduu waldhabiinsa kanaan namoota hedduu dhabe. Jaarsi Gabra kan nagaa barbaaduuf ollaa kana deeme Aab Guyyoo lafa tana duraan dhufe nagaan galuu yaadata. “Lafti jaldeessaa tun duri lafa akka malee dansaa, amma akkuma argitan kan ommaa hin qabdu. Wanti akka tolche nagaa dhabiinsa. Ani gabra, duraan guyyaan asi dhufne, asi bullee, re’e nuu qallanii, nyaanne miilaan hanga Marsabeeti deeme hedduu, akkasumas warra jaldeessa asi fuune, shuuran dhufne nama rakkoo qabu buusa gonofa goonuuf hedduu. “Lolli kun waan hedduu nu jala balleesse. Namni wal haadhu kun duubaa, gama lamaanu deebi’e boo’a. Wal ajjeefne deebine Waaqa jenna. Waaqii akkamin nu araarama? Waan dura, waaqii nu araaramin… amma ammoo namni keenya ya kadhatee, nagaa feena,” jedha. Dabalataan lafa waggaa dheeraa waliin jiraacha turanif wal-waraanun gowwummaa jedha jaarsii kun. “Lafti tiyya jedhani, saamicha ani deemee Shuura qubadha, kaan Horondheera qubata, lafti tun ya walitti isan fuudhuu hin danda’u jette?kun rakkoo namni ala dhufe nu keessa ka’e. Kana ofira ilaala, nagaa jiradha.” Jaarsii bira Galma Dabbasoo waraanii faayida akka hin qabne uumanni hubachuu dubbata. Sababa waraana kanaan abaarsii lafatti bu’e uumataafi beeyladi beelaa dheebun miidhamaa jira jedha. “Wanti waraani nu gargaaru hin jiru. Kawunti marsabetii ajjefneera. Numatti ajjeese, waraani yoo jiraate misoomii hin jiru, wanti nyaatani dhuganillen hin jirtu. Dhiiga lafatti jigsan Rabbin hin fedhu,  cubbuu nu hojjaneef rabbiin nu adaabutti jira. “Boorani Gabra balleesina jedha, Gabrati Boorana balleesina jetti, kuni cufa kijiba, waan waaqi dhale nami balleessu hin danda’u  wanti dansaa naguma,” jedha. Nagaan har’a labsame kun bonaaf jechaa utuu hin ta’in ykn karaan gosa tana lamaan walitti baasisuu akka banamu taasisuu qofa akka hin ta’in ibsan. “Roobii dhabame jedhan kulleen roobuu danda’a yoo waldhageetin teenna ta dhugaa taate, kanaaf bona qofa miti yoo bor bokkaan roobe ganna taatee gammachuu fi quufa qabanes nagaa kana jabeessuu qabna,” jetti jaartiin bakka Funaan Qumbii jedhamtu jiraatu. Kulee Halakee adeemsa nagaa kana guddoo irra gammade. Gandoota waraanan miidhaman keessa Funaan Qumbii tokkodha. Gandi kun kan Gabartii jiraatu Torbiin ollaadha. “Nu kan har’a warra Torbitin waliin teenuu, waan mamaa, ammo wanti Waaqa mam hin qabdu,” jetti “Boorani waan jedhu namni bona beeku mucaa maqaa Bonaya baaffachu hin malee jedha. Nu warri Funaan Qumbii,Rawanaa fi Torbii  waan waraani nu godhe beena. Sodaaf jenne kan ijjoolle tika geete qabdu, nu jaarollen loon tikfan,  nagaa fagoo fudhane... .warri keenna ka torbi bor yo margi jiraate dhufe nu walin tikachuu danda’a. Nulllen gara torbi dhufne tikachuu dandeenna.” Bulchaa ganda sagantee - Jaldeessa kan ture Aadan chuquliisa adeemsi nagaa kun uumataa kana kan fayyaduu jedha. Namoonni nagaa dhabiinsa kana harka keessa qaban abbootii qabeenya kan yoo rakkoon uumamtu maatiisaani xiyaaran fuudhan ta’u hima. Uumanni hiyyeesa ammoo bakka baqatu dhabuun beela fi waraanan dhumuu dubbata. “Jaaroleen beela fi dheebuu qaban dhiisani nagaa buusuuf walitti dhufani jiran, kun waan akka malee dansaa jedha.” Haata’u malee namoonni hamaan uumataa walitti buusuu yaaluun horii nama hatuu ammallee jiraachu ibsa. Namoota kana uumanni akka of keessa baasee nagaa fi tasgabbiin jiraatu kadhateera. “Namni hamaan nu keessa jira, ammoo yoo dhugaan jiraate, jarsii dhugaa ilaalu jiraate wanti badaa hin jirtu. Namni tokko lama kan hatuu nu dabsachuu hin danda’u. Hatuun gosa hin qabdu.” Hogganaan PACIDA Kateeloo Umuroo horsiisee bultoonni Booranaa fi Gabraa bakka heddutti amma daldalaa fi dheeda waliin jiraachu ibsan. Garuu namoonni haaloo baasuu fedhan akka jiranii kaasan. Kun jiraachu akka hin qabaanne gaafatan. “Har’a guyyaa Gabraa fi Booranni Waaqatti dheetan. Guyyaa Gabra Booranni wanti kun abjuu, abjuu Waaqi ya bira nu dabarse, araarama waaqa kadhannu. Wanti haaloo jedhan gidduu teenna jiraachu hin malle. Yoo haaloo qabaate amoo, har’a obaafadhi, anu guddaa gabbaa ejja kana kootii na ajjeese aboorana. Gabra yoo Boorana ajjeesuu feete Aadan chuquliisa kana koota haaloo ba’i,” jechuun araara gidduu isaani buusan. “Wanni ani Waaqa galata galchu Gabra Boorana walitti dhale, lafaa fi haroo gama hin qabu waan cufa walitti qabna, adoo wal dhabde gara gargar godaanu hin dandeennu kanaaf rakkoon tun nutti deebi’u hin qabdu,” jedhan	https://www.bbc.com/afaanoromoo/articles/c2lgv87q0qko
politics	Sa'ud Arabiyaatti dubartiin miidiyaa hawaasummaarratti 'aangawoota qeeqxe' waggaa 45 itti murtaa'e	"Dubartiin lammii Sa'ud Arabiyaa taate tokko waan qeeqa qabu miidiyaa hawaasaa irratti maxxansite jedhamuun hidhaan waggaa 45 itti murtaa'e jedhan aktivistoonni. Manni murtii farra shororkeessummaa biyyattii dubartiin Noora bint saa'id al-Qahtaanii jedhamtu ""intarneetii fayyadamuun duudhaa uummataa fi seera hawaasni ittiin bulu cabisite"" jedhee akka itti murteesse gareen mirgoota namaaf falmu Dawn jedhamu ibse. Angawoota Saa'udii qeequun alatti waanti biraa isheen goote odeeffannoon bal'aan hin jiru. Dubartiin biraa tokkos fuula Tiwitara ishee irratti qeeqa barreessite jedhamtee Hagayya 9 hidhaan waggaa 34 itti murtaa'e. Dawn'tti daayirektara qorannoo dhimmoota biyyoota Galoo Galaanaa kan ta'e Abdullah Alaoudh BBC Newshour waliin turtii taasiseen gareen mirga namoomaa US kun dhimma Qahtaanii kan dhagahe erga manni murtii murteessee akka tahee fi dhimmicha itti fufanii akka qoratan dubbate. ""Himata ishee irratti baname keessatti waanumti yakkaan ishee himachiisu hin jiru,"" jedha Abdullah. ""Himannni ishee irratti dhiyaate baay'ee bal'aadha. Seera farra shororkeessummaa fi farra yakka saayibarii miidiyaa hawaasaa irratti waa maxxansuun yakkamaa nama taasisu, fageenya irraa illee mootummaa qeequu nama dhorku, fayyadamu,"" jedha. Abdullah akka jedhutti bara darbe irraa kaasee aktivistoonni dubartoota ta'an hedduu dhimmuma miidiyaa hawaasaa irratti barreessudhaan wal qabatee hidhamanii jiru. Namoonni kun hidhaan waggaa dheeraa akka itti murtaa'u sodaa qabu hima Abdullah. ""Mootummaan Saa'udii biyyoota lixaatif waa'ee mirga namoomaa dhimma isaa akka hin taane itti himaa jirti."" Gareen mirga namaaf falmu fi UK keessa buufate ALQST jedhamu Qahtaanin tiwitara irratti qeeqa barreessiteef qofa hidhamuu isheetti akka gadde ibseera. ""Akkuma sodaatame Saa'udii Arabiyaatti sarbamni mirga namoomaa hammaatee argaa jirra,"" jechuun itti dabalee dubbate. Mootummaan Saa'ud Arabiyaa garuu yaada hin kennine. Ji'uma Hagayyaa gara jalqabaa keessa Yuunivarsiitii Liidsitti barattuu PhD kan taate, Saalmaa al-Shebab hidhaan waggaa 34 itti murtaa'ee ture. Saalman kan hidhamte Amajjii 2021 Saa'ud Arabiyaa deemteeti. Sana booda ""namoota jeequumsa uumuu barbaadaniif deeggarsa gochaa turte"" akkasumas ""oduu sobaa maxxansaa turte"" jechuun himatamte. Saalmaa al-Shebab dubartii ganna 34 yoo taatu haadha ijoollee lamaati. Osoo UK dhaa gara Saa'udii hin deemin dura biyyattii keessatti jijjiiramni akka dhufuu fi aktivistiin beekamaan mootii Mohaammad bin Salmaanin hidhamee ture akka gadi lakkifamuuf waamicha gochaa turte. Hidhaan Saalmaa irratti murtaa'e biyyattii keessatti hidhaa cimaa waggaa dheeraa aktivistiitti murtaa'e jedhamee amanamaa ture. Amma immoo kan sana caalu hidhaan waggaa 45 Noora bint saa'id al-Qahtaanitti murtaa'ee jira."	https://www.bbc.com/afaanoromoo/articles/cy9lp3v8zx2o
politics	Ajjeechaa Hacaaluu Hundeessaa: 'Hidhamuun Miseensota Olaanoo KFO nu yaaddessa' - KFO	"Hidhamuun miseensota olaanoo paartichaa akka isa yaaddesse Koongirasiin Federaalawaa Oromoo KFO beeksise. ""Miseensootni olaanoo paartii keenyaa Obbo Baqqalaa Garbaa, Obbo Jawaar Mahaammad fi Obbo Hamzaa Booranaa maa'ikalaawii isa cufamee ture keessatti hidhamanii jiru"" jedhan miseensi koree hoji raawwachiistuu fi itti gaafatamaan waajjiraa KFO Obbo Xurunaa Gamtaa. ""Maatii Obbo Baqqalaa Garbaa keessaa intalli isaanii Boontuu Baqqalaa akkasumas konkolaachisaa isaanii dabalatee namootni 40 ol ta'an hidhamaniiru"" jedhan. Lakkoofsi kuni garuu kan mootummaan jedhun waldarba. Guyyaa kaleessaa poolisiin magaalaa Finfinnee akka ibsetti namoonni 35 wadhibdee owwaachi Hacaaluu eessatti taasifamuu qaba jedhuun walqabatee hidhamaniiru. Lakkoofsi namoota akka Oromiyaatti du'anis guddaa ta'uu odeeffannoo akka qaban Obbo Xurunaan himaniiru. Miseensootni olaanoon hidhaman ""namoota hooggansa kennanidha"" kan jedhan isaan ''hir'achuun isaanii baay'ee nu gaddisiisa baay'ee nu yaaddessas"" jechuun himan. Abukaatoon dhiyaatee itti haasa'uufillee haalli magaalicha keessa jiru rakkisaa ta'uu isaa himaniiru. ""Namoota kana irratti rakkoon akkanaa uummamuunsaa paartii keenyas ta'ee saba keenya baay'ee miidha"" jedhan. Waa'ee weellisaa Hacaaluu irratti raawwate yeroo dubbatanis Obbo Xurunaan ""qabsoo bilisummaa keessatti tarkaanfii guddaattu nurratti fudhatame. ''Ajjeefamuu isaa qofa osoo hin taanee olola oofun Oromoof Oromoo gidduutti waldhabdeen akka uummamuf qophiin godhamaa akka jiru hubachuu dandeenyerra. ''Paartin keenyas saba fi miseensoota isaa tasgabbeessuun qabsoo karaa nagaa itti fufuuf qophiidha"" jedhan."	https://www.bbc.com/afaanoromoo/oduu-53249190
politics	Tigraayitti namoonni torban dura lolaan fudhataman ammallee barbaadaa jiru	"Jiraatonni magaalaa Silahaalahaa kan Kaaba Tigraayitti argamtuu, torbee tokko dura rooba yandoo namoota 10 ajjeeseen booda kanneen achi buuteen isaanii dhabame ammallee barbaadaa jiru. Jiraattonni magaalattii lakkoofsi namoota du’anii dabaluu danda’a jechuun yaadda’anis barbaacha isaanii garuu itti fufaniiru. Te’aammee Woldegabrii’eel jiraataa magaalattii yoo ta'u, namoonni erga lubbuun isaanii darbee argamanii 10 awwaalamaniiru jechuun BBC'tti himeera. Akka inni jedhutti, gaafa Waxabajjii 26 magaalattii yeroo lolaan irra yaa’u '‘namoonni baay'ee’’  fudhatamanii turan. '‘Lolaan suuqiiwwan naannoo gabaa jiran barbadeesseera. Namoota achi turan baay'ees haree fudhate. Kanneen ammallee reeffi isaanii hin argamne jiru,’’ jedha Ta’aammen. Jiraattonni biroo illeen manneen jireenyaa, gabaafi midhaan lolaa kanaan baduu himaniiru. Naannoon Tigraay ammallee tajaajiloota bu’uuraa kanneen akka ibsaa baankii fi bishaaniin ala jirti. Kanan malees Kaaba Itoophiyaatti namoonni miiliyoonaan lakkaa’aman deeggarsi yeroo atattamaa akka isaan barbaachisu dhaabonni kanneen akka UN himaa bahan. Gu’eesh Aragaay warreen yeroo lolaa gabaa turan keessaa kan lubbuun hafe isa qofa ta'uu hima. ""Yeroos namoota 25 turre. Ana qofaatu lubbuun hafe, warra kaan lolaan haree fudhate. Haadholiin lama ijoolleesaanii wajjiin gabaa turanillee lolaadhaa fudhatamaniiru."" Inni ammoo lubbuudhaan hafullee birrii 80,000 ta'u dhabeera jedhe namni kun. ""Yeroo ammaa homaa hin qabu, qullaatti hafeen jira,"" jedhe. Taaddalachi Galaa ammoo lolaan fudhatamtus humnoonni naannoo sana turan ishee baraaruu himti. Garuu waan qabdu hunda balaa kanaan waan dhabadeef, amma waan nyaattullee akka hin qabne himti. Jiraattonni kunneen manneen isaaniirraa buqqa’anillee kan gargaarsaaf isaanii qaqqabe akka hin jirre himti. Qondaaltonni Naannoo Tigraay dhimma kanarratti odeeffannoo dabalataa akka kennan gaafatamanis deebii hin kenninii hafaniiru."	https://www.bbc.com/afaanoromoo/articles/c898q02pl73o
politics	Raashiyaan waraana Niikuleera fayyadamuu akka maltu himuun muddama uume	Dubbii himaan Kirmiiliin ibsa Kibxata kennaniin biyyi isaanii meeshaa waraanaa Niikuleeraa fayyadamuuf yaada qabdu kan hin dhuufne ta'uu beeksisuu isaanii Peentaagoon balaaleffate. Dimeetrii Peeskoov CNN waliin gaaffiifi deebii yoo taasisan Biyyi isaanii yaaddoon jiraachuu kan ishee mudatu yoo ta'e'' meeshaalee waraanaa Niikuleeraa fayyadamuu akka maltu dubbatan. Raashiyaan addunyaarratti biyya waraana niikuleeraa hedduu qaban keessaa adda dureedha. Dubbii himaan humna ittisaa US Joon Kirbiiy yaada Mooskoon fayyadama Niiwkileeraa irratti kennite ''balaafamaadha'' jedhan. ''Gaafataa biyya humna Niikuleeraa qaburraa eegamuu miti'' jechuun gaazexessitootatti himan Kirbiiy. Qondaalli humna ittisaa US kun biyyi isaanii ittisa niikuleeraa isaanii ilaalchisee jijjiirama tasiimoo gochuuf sababni gahaan ammatti akka hin mul'anne dabalaii himaniiru. ''Dhimma kana hamma dandeenyu guyyaa guyyaan hordofna'' Ministirri ittisaa duraanii US Liyoon Paneettaa yaada gama Raashiyaan dhagaahame kana balaaleffataniiru. Raashiyaan waraana Niikuleeraa ishee fayyadamuuf sababab barbaadaa akka jirtu  Paneettaa CNN'tti himaniiru. Kuni akkaan hamaadha jedhan. ''Kuni ta'uuf deema ta'uu hin beeku. Garuu Putiin deebiin US maal akka ta'u isa yaaddessuu qaba, waayee jireenya isaa isa yaaddessuu qaba.'' Putiin waraana Niikuleeraa isaanii qophiirra akka ta'u erga ajajanii jiini tokko darbeera, Hoogannoonni waraanaa warra Lixaa garuu sochii meeshaalee Niikuleeraa homaa akka hin argine gabaasu. Xiinxaltootni akka jedhanitti ibsi Peskoov kun tarsiimoon Raashiyaa jijjiiramuu hin agarsiisu. Qondaalli Raashiyaa kun CNN'tti yeroo dubbatan imammatni biyyattii ifa jiru meeshaan waraanaa Niikuleeraa yoom hojiirra akka oolu ifatti ibseera jedhaniiru. Kaayyoon ibsa kanaa US fi michoota ishee rifaasisuu ta'uu akka malus ogeeyyiin dhimma nageenyaa qoratan ni himu.	https://www.bbc.com/afaanoromoo/oduu-60841200
politics	Itoophiyaa: Lagni Awaash guutuun lolaa qaqqabeen namoonni kuma 27 buqa'an	Naannoo Affaaritti torban lamaan darban keessa Lagni Awaash guutee naannoolee heeddurra lola'uusaatiin jiraattonni kuma 27 ol ta'an qe'eesaaniirraa buqa'an. Naannichatti Itti-gaafatamaan Waajira Qindeessaa Balaa Tasaafi Wabii Nyaataa Obboo Mahaammad Huseen BBCtti akka himanitti, balaan kun kan dhaqabee sababii lagichi guutee lolaa umameen. Walumaagalatti aanaalee 12 keessatti namoonni kuma 67 ta'an balaa lolaa kanaan miidhamaniiru jedhan. Balaa lolaa kanaan walqabatees lubbuun nama tokko kan darbe ta'uu kan himan Mohaammad, beeyladoota kuma 10 ol irra miidhaan qaqabuus dubbataniiru. Rakkinicha hiikuuf naannichi dandeettii ofiisaatiin qabuun nyaata, dahoofi meeshaalee wallaansaa dhiyeessaa jiras jedhan. Kana malees, helikooptara mootummaa federaalaatiin dhiyaateen namoonni oddoo balaa keessatti argaman baasuuf hojjechuu cinaatti tajaajilli nyaata raabsuus raawwatamuu eeran. Roobni waqtii Gannaa hanga wallakkeessa Fulbaanaatti kan itti fufu ta'uu raagni jiraachuu kan dubbatan Obbo Mahaammad, isaan boodees buqqaatoota dhaabbattaan deebiisanii qubachiisuun akka barbaachisu himu. Hirrina qabeenyaafi lojisitikiin alattis konkolaataadhaan socho'anii deeggarsa kennuun kan hin mijannee ta'uu waan ta'eef helikooptarri dabalataa akka dhaquuf mootummaa federaalaatiif gaaffii dhiyeessuu himan. Mootummaan federaalaa gama isaatiin deeggarsa kennuu eegalusaa itti-gaafatamaan kun himanii, keessatti gama deegarsa namoomaatiin gargaarsa hatattamaa kennuuf hojjatamuu qaba jedhan. Lammiilee biyya keessaafi biyya alaatti argamanis wajiricha waliin akka walta'uun deegarsa taasisaniif waamicha dabarsaniiru. Miidhaa lagni Awaash irra deddeebiin qaqabsiisaa jiru kan umamaa waan ta'eef ittisuun dadhabamulleen, lagicha irratti hidhawwan garaa garaa ijaaruudhaaniifi hojiiwwan ittisaa dursaanii raawwachuun rakkoo hirrisuun kan barbaachsu ta'uu akeekachisan. Balaa lolaa uumameen bakka buqqatoonni lakkoofsa olaanaa jiru Asaayitaatti argamu kan doowwatan itti-gaafatamaan waajira Fannoo Diimaa Damee Affaar Obbo Alii Saaliihim, midhaan waldichi ergeef kuntaalli 400 geeffamaa jiraachuufi deeggarsi midhaan nyaataa atattamaa kan barbaachisu ta'uu BBC dubbatu. Buqqaattoonni wayita ammaa kanatti manneen barnootaa keessatti dahatanii akka argaman kan ibsan Obbo Aliin, haalli isaan keessatti argaman kan koronaavaayirasiif isaan saaxilu waan ta'eef deeggarsa midhaanii waliin maaskii, meeshaalee qulqullinaafi kan harkaa dhiyeessuun akka barbaachisu dubbatan. Lagni Awaash waggaa waggaan guutee lolaa qaqabsiisuun Naannoo Affaaritti irra dedeebiin miidhaan ni qaqaba.	https://www.bbc.com/afaanoromoo/oduu-53721430
politics	Teessoo Pireezidantummaa abbaansaanii itti hin milkaa'in darban dharra'aa kan jiran-Raayilaa Odingaa	Filannoo Hagayya dhufu gaggeeffamu irratti dorgomuun aangoo pireezidaantummaa qabachuuf kan hojjetaa jiran Raayilaa Odingaa Keeniyaa keessatti maatii akkaan beekaman keessaa dhalatan. Waggoota dheeraaf hojii aangootti isaan baasuu danda’u hojjetanis garuu masaraa mootummaa seenuu hin dandeenye. Wayita Keeniyaan waanjoo kolonii Ingiliiz jalaa bilisoomtu Pireezidantii Itti Aanaa ta’uun kan tajaajilan abbaansaaniis aangoo fiixee argachuu hin dandeenye. Yeroo ammaa maanguddoo umrii wagga 77 kan ta’an Raayilaa Odingaa Kanaan dura yeroo afur pireezidantummaaf dorgomaniiru, amma carraa shanaffaa yaalaa jiru. Raayilaa Odingaa teessoo mootummaa olaanaatti siqaniiru kan jedhamu wayita bara 2008 Ministira Muummee biyyattii ta’an qofadha. Ergasii isaanii fi aangoon dugda walitti galanii turaniiru. Odingaan deeggartoota hedduu qabu, deeggartoonni isaanii jaalalarraa kan ka’e maqaa mason waamu. Fakkeenyaaf ‘’Baabaa’’ (Abbaa), ‘’Agwaamboo’’ (Hojii waaqaa), fi ‘’Tiingaa’’ (Tiraaktara) jechaa maqaa mason waamu. Maqaawwan masoo kunneen filannoo bara 1997 irratti mallattoowwan paartiin isaanii fayyadamerraa fudhataman.Raayilaa Odingaa qondaala siyaasaa umriin jaaran ta’anillee wayita deegartoota isaanii duratti waltajjiirratti ba’an walleewwan reegeen ni ragadu. Kanarraa ka’uunis namoonni maqaa ‘’ragada Raayilaa’’ jedhuun ragaduun baratameera. Jaalalli isaan kubbaa miilaaf qaban baayyee nama ajaayiba, kilaba Arsenaal guddoo jaal’atu. Raayilaa Odingaa wayita filannoon ga’u hunda qindoomina paartilee uumuun beekamu. Filannoo bara kanaarratti dhaadannoo ‘’Aziimiiyoo laa uumijaa’’ jedhu afaan Kiswaahiliin qabatanii dhiyaataniiru- Waadaa Tokkummaa jechuudha. Filannoo bara kanaarrattimmoo deeggartoota Pireezidanti Uhuruu Keeniyaataa gara ofiitti deebisuu hawwaniiru, Raayilaa Odingaa. Raayilaa Odingaa fi Uhuruu Keeniyaataa qondaaltota gameeyyii paartilee biyyattii bebbeekamoo dursaniidha. Qondaaltonni kunneen filannoo bara 2017 irratti akkaan walmorkataniiru, isa alanaaf ammoo akkaatuma waliigaltee ‘’The Hand Shake’’ jedhamuun beekamuutti waliin hojjechuuf waliigalaniiru. Raayilaa Odingaa Pireezidantii ta’uu yoo filataman karoora misoomaa Pireezidanti Uhuruu Keeniyaa akka itti fufsiisan himaniiru. Lammiilee Keeniyaa harka qalleeyyii ta’an maallaqaan deeggaruufis waadaa seenaniiru. Ji’aan Shiliingii Keeniyaa 6000 (Doolaara 50) kaffaluuf waadaa seenan, maallaqi kunis Fandii Eegumsa Hawaasummaa jedhamuun sagantaa haaraa eegalamaa jiru irraa kan argamuudha. Maallaqi kun akkamiin argama kan jedhu irratti wayita yaada kennan malaammaltummaa caasaa bal’ifate hto’achuudhaan akka ta’e irra deddeebiin himu. Odingaan sagantaa ‘’Baabaa keer’’ jedhu eegaluuf yaada dhiyeessaniiru. Sagantaan kun tajaajila wal’aansa fayyaa gatii madaalawaan kennuu kan kaayyeffateedha. Biyya uummata miiliyoona 56 ol qabdu kana keessatti miira abbummaa agarsiisuuf of beeksisaa jiru. Qondaalli siyaasaa gameessi umrii wagga 77 kun dorgommii isaanii marsaa kanarratti dhaabumoo itti fufu kan jedhu ifatti hin beekamne. Kanaan dura filannoon bara 2017 kan xumuraa isaanii ta’uu ibsanii turan. Bitootessa darbe wayita gaaffii fi deebii sagantaa BBC Focus on Africa waliin taaisan garuu yaadasaanii akka jijjiiran ibsan. Lammiileen Keeniyaa ‘’amanummaa isaanirraa qabanirraa kan ka’e,’’ ammas pireezidantummaaf akka dorgoman gaafatamuu kan ibsan Raayilaa Odingaa, gaaffii lammiilee kana deebisuuf akka itti seenan ibsan. Raayilaa Odingaa Ministira Haqaa duraanii biyyattii Maartaa Kaaru’aa akka waahila isaanii ta’anii dorgomuun, Itti Aantuu Pireezidantii ta’aniif filataniiru. Dubartii Pireezidantii Itti Aantuu gochuun filachuun isaanii seenaa biyyattii keessatti waan haaraadha. Qondaalli kun sagalee dhibbeentaa 50 ol argachuuf karoorfatanii iddoowwan ijoo ta’an irratti hojjechaa jiru. Raayilaa Odingaa akka nama aangoo siyaasaa abbaasaanii, Jaaraamoogii Odingaa,  dhaaleetti ilaalamu. Jaaraamoogii Odingaa erga Keeniyaan walabummaashee gonfattee booda Pireezidantii Itti Aanaa ta’uun lammii Keeniyaa jalqabaa turan. Yeroo sana pireezidantii kan turan Joomoo Keeniyaataa waliin waldhabuun bara 1966 aangoo gadhiisan. Jaaraamoogii Odingaa Gamtaa Sooviyeetii fi Chaayinaa waliin michoomuu filatan. Joomoo Keeniyaataa ammoo Ameerikaa fi biyyoota lixaa kaan waliin michummaasaanii cimsan. Waldhibdeen isaanii akkaan hammaataa deeme, Jaaraamoogii Odingaa ji’a 18 erga hidhamanii booda bara 1971 hidhaatii gadhiifaman. Raayilaa Odingaas akkasuma hidhamaa siyaasaa turan. Keeniyaatti hidhamaa siyaasaa yeroo dheeraa mana hidhaatti dabarse jedhamuun beekamu. Qabsoo olaantummaa bulchiinsa paartii abbaa irree waliin taasisaniin yeroo lama (bara 1982 hanga 1988 fi 1989 hanga 1991) hidhamaniiru. Kan hidhamanis Pireezidanti Joomoo Keeniyaataa kan bakka bu’an bara bulchiinsa Daani’eel Arap Mooy keessa. Bara 1982 fonqolcha mootummaa yaalaniiru jedhamuun hidhaman, hidhaan kun ammoo maqaansaanii addunyaarratti akka beekamu taasiseera.	https://www.bbc.com/afaanoromoo/articles/czqlw13033qo
politics	'US warra waliigalticha gufachiisan adabuuf qoqqobbii fayyadamuurraa duubatti hin deebitu'	US waliigalteen waraana dhaabuuf mootummaa Itoophiyaafi humnoota Tigraay gidduutti taasifame kabajamuu mirkaneessuufi sarbama mirgoota namoomaaf itti-gaafatamni akka jiraatu gochuuf, qoqqobbii fayyadamuurraa duubatti hin deebitu jedhan aanga’aan olaanaa Isteet Dippaartimanti tokko. Aanga’aan Isteet Dippaartimanti olaanaa maqaan isaanii hin eeramiin tokko akka ibsanitti, bu’uura waliigaltee mallattaa’een Ertiraafi humnoonni biroo naannoo Tigraay keessa jiran hin ba’an taanaan Ameerikaan qoqqobbii kaa’uu dandeessi. Yeroo ammaa kana waraanni Ertiraafi humnoonni Amaaraafi Affaar Tigraay keessatti akka argaman kan himan aanga’aan US kun, waliigalteen mootummaan Itoophiyaafi humnoonni Tigraay irra gahan humnoonni kunneen akka naannicha keessaa bahan kan gaafatu akka ta’e yaadataniiru. Mootummaan Itoophiyaafi humnoonni Tigrayy waliigaltee nagaa mallatteessan hojiirra oolchuudhaaf murannoo akka qaban dhaga’aa jirra kan jedhan aanga’aan Isteet Dippaartiment kun, waliigalteen nagaa kun akka hojiirra hin oolle warren gufuu ta’an garuu adabamuu akka danda’an ibsaniiru. Waliigalteen nagaa kun akka kabajamuufi hojiirra oolu, akkasumas sarbama mirgoota namoomaa warri raawwatan akka itti gaafataman gochuuf “qoqqobbii kaa’urraa duubatti” hin deebinu jedhan. Aanga’aan Olaanaa US Isteet Dippaartimen maqaan hin eeramne kun akka jedhanitti adeemsa waliigaltee nagaa Kaaba Itoophiyaa ilaalchisee odeeffannoo gaazexeessitootaaf kennanitti ture kana kan jedhan. Aanga’aan kun ibsa bilbilaan kennaniin adeemsa waliigaltee nagaa hojiirra oolchuu maal akka fakkaatuufi amma maalirra akka jiru ibsaniiru. Erga mootummaan Itoophiyaafi humnoonni Tigraay Piritooriyaatti waraana dhaabuu waliigalanii sa’aatii 48 fi 72 keessatti humna ittisaa Itoophiyaafi humna Tigraay gidduutti walitti bu’insi dhaabbateera jedhan aanga’aan US kun. Waliigalteetiin booda walitti bu’insi dhaabbachuun isaa gareen lamaanuu fedhii guddaa nagaa buusuuf qaban agarsiisa kan jedhan aanga’aan olaanaa kun uummata Amaaraa, Affaar fi walumaagalatti uummata Itoophiyaa gara fuula duraatti gargaaruudhaaf carraaqqii taasifamu keessatti walitti bu’insi dhaabbachuun gahee guddaa qaba jedhan. Ergamaan Addaa Gaanfa Afrikaa US Maayik Hamer bakka bu’oota humnoota Tigraay marii nagaa irratti hirmaatan Maqaleetii xiyyaara waraanaatiin fuudhanii geessaafi deebisaa kan turan himaniiru aanga’aan kun. Maayik Hamer bakka bu’oota Tigraay waliin socho’aa kan turan gaaffii Gamtaa Afrikaafi beekamtii mootummaa Itoophiyaatiin ta’uu isaas ibsaniiru. Maayik Hamer mariin Naayiroobiitti ture xumuramuu isaa hordofee maricharratti bakka buutota Tigraay qabatanii erga Tigraay, Maqalee deemaniin booda dursa TPLF Dabretsihon Gabremikaa’el (PhD) waliin wal arganii akka dubbataniifi Kibxata ammo gara FInfinneetti deebiyanii MM Abiy fi Itti-aanaa isaa Dammaqaa Mokonnon waliin akka wal arganis dubbataniiru. Akkaataa waliigaltee qaamoleen lamaan irra gahaniin gargaarsa namoomaa atattamaan qaqqabsiisuun dhimma ijoo akka tahe kan himan aanga’aan kun, sadarkaa jalqabbiirra jiraatus sochiin jalqabamuu isaa eeru. Konkolaataawwan dhaabbata Fannoo Diimaa Addunyaa gargaarsa fe’atan akka Maqalee qaaqabaniiru gabaasni nu qaqqabeera kan jedhan aanga’aan kun, konkolaataawwan dhaabbata Sagantaa Nyaata Addunyaa meeshaaleen gargaarsaa meetirik toonii 300 qabatanii gara Maayi Tsabiriitti imalaa jiru jedhan.  Wal waraansi Kaaba Itoophiyaa waggoota lamaan darban gaggeeffamaa ture miidhaa guddaa akka geessise kan kaasan aanga’aan kun, bu’uuraaleen misoomaa naannole Tigraay, Amaaraafi Affaar keessatti manca’an saffisaan deebisanii ijaaruu barbaachisa jedhan. Deebisanii ijaaruun deeggarsa maallaqaa guddaa barbaada kan jedhan aanga’ichi, tumsa idil-addunyaa kan gaafatudhas jedhan.  Ameerikaan deeggarsa dippilomaasiifi loojistikii dhiyeessuu itti fufti kan jedhan aanga’aan US kun, waliigaltee nagaa kana akka hojiirra oolu gochuudhaaf dhimmoota biro irrattis gaaffiin nuuf dhiyaannaan deeggarsa taasisuudhaaf qophiidha jedhan.	https://www.bbc.com/afaanoromoo/articles/ce9210037m6o
sports	Chaampiyoons Liigii Awurooppaa: PSG fi Cheelsiin mirgaan galan	Taphoota Chaampiyoons Liigii Awurooppaa Roobii galgala taphataman lamaan Cheelsiin 2 fi 0n Poortoo yoo mo'atu, PSGn ammoo 3 fi 2n Baayer Muuniik injifateera. Kiliyaan Mbaappee goolii sadi keessaa lama lakkoofsisuun kilabni isaa Paris St-Germain, chaampiyoonaa bara dabree kan tahan Bayern Munich dirreessaanirratti mo'ataniiru. Gama Cheelsiin ammoo erga tapha Pirimeer Liigiin haala hin eegamneen West Biroomin mo'amanii booda, tapha gaarii agarsiisuun morkattootasaanii Poortoo mo'atan. Taphni PSG fi Muunik kun bara dabre tapha waancaaf falmatame ture. Taphichis si'aa'ina cimaan kan taphatamaa ture oggaa tahu, silaa ammallee irra deebiin jarri lamaan kun waancaaf taphatanii dassa ture - hin ta'uuf malee. Taphattoota isaanii qaxalee tahan keessaa kan ganni isaa 22 Mbaappen daqiiqaa sadi gidduutti goolii isa jalqabaa lakkoofsise. Boodarras Marquinhos tokko itti daruun lamaafi duwwaan kan dursaa turan tahus, jifataan Muunik Eric Maxim Choupo-Moting boqonnaan dura tokko galchuun 2fi 1n boqonnaa bahan. Baayer Muunik taphasaanii cimsachuun Tomaas Muller goolii lammaffaa galchuun walqixa tahan. Kana booda namuu si'aa'inaan taphicha hordofuu eegale. Tahus garuu otoo baay'ee hin turiin, dargaggeessi qaxaleen sun galchii isaaf lammeessoo, kilabichaaf ammoo sadeessoo galchuun taphichi akkasiin obba'e. Cheelsiif ammoo galchiin jalqabaa Mason Mount boqonnaan dura galche, hamileesaanii Pirimeer Liigii gubbaa gadibu'eef jajjabina taate. Kilabni kun Sambata dabre West Biroomiin 5 fi 2n haala hin eegamneen erga mo'amanii booda, Kepa Arrizabalaga fi Antonio Rudiger ammoo bakka leenjiitti waldhabanii turan. Ben Chilwel ammoo galchii ishee lammaffaa kilabichaaf lakkoofsisuun, aaragalfii uumeef. Miira kanaanis marsaa lammeessoo Kibxata taphatu. Mbaappeen taphoota Chaampiyoons Liigii baranaa irratti hirmaate saddeet irratti galchii saddeet lakkoofsiseera. Goolii Roobii galche lamaan kana dura, tapha Baarseloonaa irratti goolii sadiin hatiriikii hojjetee ture. ''Akkuma Baarseloonaatti dubbadheen, tahoota akkasii nan jaaladha. ''Yeroo hunda mo'achuu baadhus... garuu kanan as dhufeef dhokachuuf miti. Taphoota akkasii nan jaaladha, goolii murteessoo taate galchuun ammoo guddoo dansa,'' jechuun dubbate Mbaappeen. Taphni morkattoota lamaanii gidduu marroon lammeessoo, Paarisitti Kibxata Ebla 13 taphatama.	https://www.bbc.com/afaanoromoo/oduu-56672345
sports	Liivarpuul peenaalitiin 5-4 Cheelsii injifatee Suppar Kaappii fudhate	Tapha Suppar Kaappii Istaanbullitti Liiverpuuliifi Cheelsii walitti fideen Liivarpuul seenaa isaa keessatti si'a afraffaaf injifate. Karra eegaan Liivarpuul Adriyaan rukuttaaa peenaalitii Taamy Abrahaam goolii ta'uu irraa baraaruun ijifachuu garee isaaf shoora olaanaa baheera. Taphni sa'aa guutuun lama qixxee kan xumurame yoo ta'u, Oliivar Jiruud dursee Cheelsiif lakkoofsiisee kan ture ta'uus Saadiyoo maanee gooliiwwan lamaan galcheen si'a lama gareen isaa qixa akka ta'u gargaareera. Waancaan Suppar Kaappi kun leenjisaa Liivarpuul Jargaan Kilooppiif ijnifannoo Chaampiyoonsi Liigii ji'a lama dura argataniin booda waancaa isaa lammataati. Taphni gareelee lamaan kana gidduutti taphatamu yeroo mara muddama kan qabu yoo ta'u, taphoota dhiyeenyattii taphatan 10 irratti garaagarummaa gooliiwwan heddun wal injifatan. Torbee lama dura goolii eegaan Liivarpuul Adriyaan, kilaba isaa duranii West Haamiin erga gadhiifamee booda garee hin qabu ture. Kiloopp dargaggeesa ganna 32 kana goolii eegaa isaanii Alisaniif muuxannoo haa qooduuf ofitti fudhatan. Tapha baniinsaa Piriimeerliigii bara kanaarratti goolii eegaan jalqabaa Liivarpuul miidhamuu isaa hordofee goolii eegaa jalqabaa ta'uutti yeroo dhufu Adriyaan waahillan isaa waliinillee haalaan wal hin barre. Gooliiwwan lamaan taphaan irratti lakkaawaman hambisuuf yaale milkaahuu baatus, rukkuttaa Peenaalitii Abrahaam baraaruun isaa goota isa jechisiiseera. Bakka Alisaan hin jirrettis filannoo jalqabaa akka ta'u waan mirkaneesseef fakkaata. Murteessituun biyya Firaans Isteefanii Firaappart dubartii jalqabaa tapha dhiirotaa sadarkaa akka kanaa taphachiste ta'uun seenaa dalagdee jirti. Dubartiin ganna 35 kun gargaartoota ishee dubaraa lamaan waliin taphichi rakkoo malee akka xumuramu gochuu dandeesseetti. Murteewwan qajeeloo murteessaa turterraa kan ka'ees, VAR murtee jijjiirsisuuf fayidaarra hinoolle. Tapha kanarratti Nigooloo Kaantee taphata cimaa tapha kanaa ta'eera. Saadiyoo Maaneen taphataa Afrikaa isa jalqabaa erga bara 2006 tapha Suppar Kaappiirratti goolii galche ta'eera. 2006' tti Freedriik Kaanuteetu lakkoofsisuu danda'e. Leenjisaan Liivarpuul Jaargan Kiloop ''taphichi gareelee lamaaniifu ulfaataa ture. kaayyoon mo'achuu ture, dhumarratti mo'anneerra,'' jedhan. Taphni kun yeroo dabalataa akka qabaatu namni fedhu hin turre kan jedhan Kiloop, injifannoo argatanitti gammaduu himaniiru. Leenjisaan Cheelsii Laampaard gama isan garee isaatti gammaduu ibsee kubbaan milaa xiqqoos ta'u waan akka carraa of keessaa qaba jedhe.	https://www.bbc.com/afaanoromoo/oduu-49354629
sports	Shamarreen Iraan dirree kubbaa miilaa seente jedhamuun himatamte abidda ofitti qabsiisuun lubbuun ishee darbe	Deeggartuun kubbaa miilaa Iraan torbee dura mana murtuu fuulduratti abidda ofitti qabsiifte lubbuun ishee darbe. Shammarreen Iraann durree kubbaa miilaa galuun himatamte mana murtiitti dedeebi'uun beellamni ishee waan darbeef adidda ofitti qabsiisuun lubbuun ishee darbe. Kun magalaa Teeraan mana murtii fuulduratti kan raawwate yoo tahu abbootiin taayitaa Iraan dubartootni istaadiyeemii akka hin galleef yeroo hedduu dhorku. lammiileen Iraan  biyyoota adunyaa garaagaraa keessa jiraatan dubbii dubartii kanaa hordofaa kan turan yoo tahu 'blue girl' jechuun halluu garee isheen deeggartu Esteqlaal jedhamaniin ishee waamaa turan. Maqaa ishee dhugaa tahuu baatus shamarreen maqaa Sahar jedhamuun ibsamte ji'a Bitootessaa keessa dirree kubbaa miilaa seenuuf yaalteetti jedhamuun adabamte. Erga guyyoota sadii hidhamteen booda mirga wabiidhaan gadhiifamuun himata ishee irratti banameef murtii mana murtii  ji'oota jaha eegde. Gaafa mana murtiitti dhiyaachuuf deemtu ammas abbaan seeraa guyyaa sanaa dhimma maatii ariifachiisaa isa mudateef jedhee beellama ishee dabarsuu dhageesse. Booda yommuu bilbiula ishee fudhachuuf gara mana murtichaatti deebitu namni tokko yoo yakkamtuu taatee argamte ji'a jahaa hanga waggaa lamaa ishee adabsiisuu danda'a jedhee yeroo dubbatu dhageesse jedhama. Yerosuma balbala mana murtichaatti abidda ofitti qabsiiste. Hospitaalatti fudhatamuun yaalii akka argattu taasifamtus lubbuun ooluu hin dandeenye. Erga bara 1981 as Iraan keessatti dubartootni dirree kubbaa miilaa dhiirotni taphatan galuun akka daawwatan hin eeyyamamuuf ture. Bara darbe qofa Teeraanitti tapha waancaa adunyaa akka daawwataniif yeroodhaaf akka eeyyamamuuf tahee ture. Ispoortii irratti dhorkaan akkasii akka seeraatti barraa'uu baatus calliseedhuma akka hojii irra oolu tahe jedha dhaabbanni mirga namoomaaf falmu 'Human Rights Watch.' Kubbaa miilaa adunyaa kan bulchu FIFA'n dubartootni dirree galanii kubba akka daawwataniif eeyyamni kennamuuf qaba jechuun hanga Adoolessa 31 beellama kenneera.	https://www.bbc.com/afaanoromoo/oduu-49650362
sports	Jaappaanitti kilabni tapha Raagbii maanguddoota umurii 90 olii ammayyuu hirmaachisaa jira	"Dorgommii Waancaa Raagbii Adunyaa Jaappaanji'a keessumeesitu irratti kilabootni taphattota ganna 40 olii 150 kan hirmaatan yoo tahu Kilabni Fuwaku jedhamu taphatoota umurii waggaa 90 olii sadii dabalatee dhiyaateera. Taphattota Raagbii Jaappaan 120,000 keessaa 10,000 kan tahan umuriin isaanii waggaa 40 olidha. Riyuchi Nagayama (kana gadii gara bitaa ka jiru ),manguddoo ganna 86 yoo tahu, tapha keessatti wal kuffiisuun falmii guddaa taasifna, booda garuu hedduu nama gammachiisa jedhe. ""Haala akkamiin akka taphannu waliin ni haasofna. Tapha keessatti nami tokko iyyuu walitti hin aaru. Miira gaarii qaba.'' Akka hakiima tokkootti umurii kanaan tapha ulfaataa akkasii taphachuun miidhaa akkamii qabaachuu akka danda'u Mr Nagayamaan ni beeku. Haa tahu malee Kilabni Raagbii Fuwaakuu eeggannoo fayyaa godhamuu qaban ilaalchisee marsaritii isaa irratti barreessee dhaabbilee inshuraansii fayyaa umurii guutuus tahuu akka qaban gorsa. ""Ergan  kilaba kana galee yeroo baay'ee lafeen cinaachaa koo cabeera. Yeroo miirri gaariin natti hin dhagahamnetti dawwaan fudhadha. Haala kanaan gara taphaattin deebi'a. Osoo hin taphatiin jiraachuu hin danda'u. Kun waan haaraa tahuu danda'a ,garuu haati manaa koos waggoota muraasa dura boqoteetti. Kanaafuu osoon kubba Raagbii taphadhuu yoon du'e homaatti iyyuu hin lakkaa'u.'' Mr Nagayamaan mana jireenyaa isaa keessatti osoo haadha warraa isaa boodaaf bakka aarsaatti kadhatuu mul'ata. Taphataan biraa kilabii Fuwakuu Toonii Hartilii ganna 71 kan tahe lammii UKti. ''Tokiyoo torbaffaa bakka jedhamun ture. Nama cinakoo taa'aa ture tokkotti haasa'aan ture. T-shirtii Kilaba Raagbii Fuwaakuu erga 1948 jedhu uffatee ture. Bara ani dhaladhe jechuudha. Baay'ee natti tole. Torbee dhufu geesseen si barsiisa jedhee akkuma na geesse jennaan amma waggoota torbaaf achi taphataan jira. Baay'een ajaa'ibsiifadhe. Sababni isaas UK keessa waan akkasii waan hin jirreef, bakka hiriyyota itti horatudha.'' Suuraan Kiim Kiyaang-Hoon."	https://www.bbc.com/afaanoromoo/oduu-49654061
sports	Gaanaan Komoroosiin mo’amtee Waancaa Afrikaa keessaa baate	Gaanaa, biyyi Waancaa Afrikaa al afur fudhatte, Komoroos kan yeroo jalqabaaf taphicha irratti hirmaatteen mo’amtee qaaniidhaan dorgommii keessaa baateetti. Taphataan El Fardou Ben Nabouhane jedhamu goolii jalqabaa Komoros biyya odolawwanii taateef yoo lakkoofsisu,  Andre Ayew  kaardii diimaa arginaan  taphattoonni Gaanaa nama 10tti galan. Urjiiwwan Gurraacha jedhamuun kan beekaman taphattoonni Gaanaa goolii 2-2 isaan taasisu otoo hin galchin dura, Komoros goolii Ahmed Mogni galcheen dursaa turte. Haatahu malee, Mogni’n goolii daqiiqaa 85ffaa irratti galcheen gareen Gaanaa bara 2006 as callisaan dirree keessaa akka bahan godheera. Haala kanaan qabxiin Garee C seenaa Waancaa Afrikaattii haala hin baratamneen gadi-bu’a. Kunis sababa qabxii Komoroos yeroo jalqabaaf  lakkoofsisteefi injifannoo yeroo duraaf galmeessiteeni. Kan nama ajaa'ibu, kareen Komoros sadarkaa addunyaarratti 132 irratti argamus gareewwan filatamoo sadarkaa sadaffaa qabatanii Waancaa Afrikaaf marsaa itti aanutti darban afur keessaa tokko ta'uu danda'eera. Biyyi odolaa jiraattota miiliyoona tokkoo gadi qabdu Komoroos, kubbaa miilaarra seenaa fonqolcha mootummaan beekamtii- kana dura bara 2016tti yaalii 20 booda calallii Waancaa Afrikaafi Addunyaaf dabartee turte. Gareen Komoroos lammiilee daayaaspooraa jiruu isaanii Firaans keessa godhataniin deeggaramu, injifannoo kaleessaan dura al tokko qofa mo’aman. Amma immoo taphattoota jajjaboo ardii kanaa mo’ataniiru. Taphattoonni Gaanaan taphoota jalqabaa lamaan irratti qindoomina otoo hin agarsiisiin hafuun, Morokoodhaan 1-0 yoo mo’aman, Gaaboon waliin immoo tokko qixxee bahuun garee isaanii keessaa dhumarra bahaniiru. Yeroo fiishkaan dhumaa afuufamu deeggartoonni Gaanaa isteediyeemii Roumde Adjia turan, dinqamuun  boqonnaa booda dubbii akkatti geeddaramee bara 1982 as yeroo jalqabaaf morkii keessaa isaan baase kan yaadaa turan fakkaata. Tapha keessaa bahuun garee kanaa leenjisaa Milovan Rajevac carraa lammataa argachuun garicha leenjisuuf carraa lammataa argatanii Fulbaana keessa deebi’an irratti dhiibbaa taasisuu hin oolu.	https://www.bbc.com/afaanoromoo/oduu-60050063
sports	Gareen kubbaa miilaa Masrii taphataa ganna 75 mallatteessise	Waldaan Kubbaa Miilaa Masrii (EFA) taphataa kubbaa miilaa piroofeshinaalaa umuriin dheeraa addunyaa kanaati jedhe galmeessuusaa beeksise. Kilabni diviziyoona yookaan sadarkaa sadaffaa taphatu, nama umuriin isaa ganna 75 - maqaan isaa Eez Eldiin Baahider jedhamu kilaba Oktoober 6 bara dabre keessaa mallatteessiseera. Waliigalteen Baahider kilabicha waliin mallatteesse maal akka tahe hanga ammaa hin baramne. Namni kun seenaa tapha kubbaa miilaa Masrii keessatti kilaba kam waliin akka taphachaa ture, wanti beekamu hin jiru. Waldaan Kubbaa Miilaa Masrii (EFA) fi Baahidar, Dhaabbata rekordii addunyaa galmeessu - Guinnes Book of World Records gara biyyattiitti affeeraniiru. Kunis akka taphataan kun taphataa piroofeshinaalaa umurii dheeraa jedhamuun akka galmaa'u waan barbaadaniif. Masiriin kubbaa miilaatiin biyyoota Afrikaa keessatti maqaa gaarii qaban keessatti argamti. Taphattoota ciccimoo kan akka taphataa Liiverpuul sarara fuulduraa Mohaammad Saalhaafi kanneen biroolleebiyya baasuu dandeessedha.	https://www.bbc.com/afaanoromoo/oduu-51197870
sports	Pireezidantii Laayibeeriya i﻿lmasaa  Kataaritti US'f taphatu daawwachuuf ta'uun dheekkamsa kaase	P﻿ireezidantiin Laayibeeriyaa Joorji Wiihaa guyyoota sagaliif Waancaa Addunyaa Kaataaritti adeemsifamu daawwachuuf seeneetii biyyattii beeksise. T﻿aphataan urjii kubbaa miilaa Laayibeeriyaa fi kilaboota Ingiliziifi Xaaliyaanii duraanii Wiihaan daawwannaawwan hojii adda addaaf jecha biyyaa kan bahe guyyoota dura ture. Dawwannaan isaa hundi garuu iftoomina hanqata. I﻿mala isaanii keessaa inni ijoon ilma isaanii xurree isaa hordofee waltajjii addunyaatti dhufe ilaaluufi jajjabeessuudha. I﻿lmi pireezidant Joorji Wiihaa Timootii kan jedhamu lammummaa Yunaatiid Isteets kan qabu yoo ta'u, garee kubbaa miilaa biyyaalessaa US keessatti makamuun Waancaa Addunyaa Kaataar irratti ni hirmaata. Dargaggoon ganna 22 Timootiin Liigii Faransaay isa jalqabaa keessatti kilaba Liil jedhamuuf sarara fuulduraa cinaan hireeree taphata. A﻿bbaan isaa Wiihaan taphataa gurraacha Afrikaa jalqabaa Ballon d'Or injifateedha. W﻿iihaan fuula isaa kubbaa miilaarraa siyaasatti deebisuu dura kilaba Xaaliyaan AC Milaaniifi kan Ingiliz Cheelsii keessatti maqaa guddaa horate. W﻿iihaan amma nama ganna 56 yoo ta'u, bara 2017 irraa eegalee pireezidantii Laayibeeriyaa ta'uun tajaajilaa jira. I﻿malli biyyoota alaa pireezidant Wiihaa dhagaahamuun duuba namootni hedduun mormii isaanii sagantaawwan raadiyoo fi miidiyaa hawaasaatti gadi baasaa jiru. N﻿amootni kun lammiilen biyyattii hedduun rakkoo nyaataan qoramaa wayita jiraniifi adeemsi lakkoofsa uummataa barfate irratti komiin cimetti Kataara deemee Kubbaa miilaa daawwachuun haala biyyi keessa jirtu hubannaa keessa kan hin galchine jedhu. D﻿himmi lakkoofsa uummataa danqaaleen waan isaa mudataniif pireezidant Wiihaan yeroo jahaffaaf yeroo biraatti akka darbu murteesse. I﻿mala pireezidant Wiihaa alaanaan baasii biyyi baaftu ilaalchiisee deebii kan hin laanne hooggansi waajira pireezidantichaa, imalli biyya alaa pireezidantichaa ''bu'aa hedduu biyyaaf fidee dhufa'' jechuun komii dhiyaatu busheessan.	https://www.bbc.com/afaanoromoo/articles/cp3kg3126vyo
sports	Shaampiyoonaa Atileetiksii Afrikaa irratti Itoophiyaan warqee jalqaba injifatte	Shaampiyoonaa Atileetiksii Afrikaa 22ffaa Moriisheesitti gaggeefamaa jiruun Itoophiyaan meedaaliyaa warqee fi meetii jalqabaa injifatte. Shaampiyoonaan Atileetiksii Afrikaa 22ffaa Mooriishees magaalaa Poorti Luwiisitti har'a gaggeefamuu jalqabeera. Dorgommiiwwan xumuraa guyyaa jalqabaatti gaggeefaman keessaa dorgommii fiigicha meetira 10,000 dhiirotaan Itoophiyaan meedaaliyaa warqee fi meetii injifatteetti. Dorgommii kana Moogas Xi'umaay daqiiqaa 29:19.01 tokkoffaa yeroo bahu, Cimdeessaa Dabalaa daqiiqaa 29:22.74  lammaffaa bahuun injifatan. Dorgommii xumuraa kanaafi kanneen biroos gaggeefamaa ooluu Federeeshiniin Atileetiksii Itoophiyaa fuula feesbuukii isaa gubbaatti ibseera. Gareen Atileetiksii Itoophiyaa bakka bu'u dorgommii kanaaf gara Moriishees kan imale guyyaa lama dura ture. Gareen atileetiksii Itoophiyaa kun ji'a tokkoof hoteelatti galee qophaa'aa ture. Dorgommii kana irratti biyyoota Afriikaa 40 irraa atileetotni 500 ta'an hirmaachaa jiru. Shaampiyonaa atileetiksii mana keessaa 18ffaa ji'oota dura Beelgireeditti gaggeefamee tureen Itoophiyaan warqee afur dabalatee meedaaliyaa waliigalaa sagal injifachuun addunyaarraa tokkoffaa ta'uun xumurte. Qabxiin kun qabxii gad-aanaa Olompiika Tookiyoorratti argamee kan kiise ture.	https://www.bbc.com/afaanoromoo/articles/c90q3xy195wo
sports	Pogbaan Man Yunaayitid gadhiisuu, hamii maqaan Neymaar Chelsii waliin ka’uufi kaan	Pool Pogbaan guyyaan kontiraata Maanchester Yunaayitid waliin qabu waan dhumateef jijjiirraa bilisaan deebiyee Juuventuusitti makamuuf. Taphataan lammii Firaans sarara gidduurraa taphatu Pogbaan, osoo dhimma jijjiirraa isaa hin xumuriin dursee dhuma torban kanaa fayyaansaa guutuu tahuusaa ilaalamuuf jira. Pogbaafi Manchester Yunaayitid kontiraata haaraa waliif mallatteessuu irratti waan waliigaluu hin dandeenyeef bilisaan akka gadhiisu jalqaba Waxabajjiirratti kilabichi mirkaneessee ture. Taphataan umuriin isaa ganna 29 kun torban dhufu osoo Juuventuus tapha Baarseloonaafi Riyaal Maadiriid waliin Adoolessa 27 fi 30 Yunaayitid Isteet keessatti qabaniif garas hin imaliin dura itti makamuun shaakala akka jalqabu himameera. Pogbaan umurii wagga 16 yeroo ture bara 2019 akaadaamii Yunaayitiditti kan makame yoo ta’u, kanaan dura bilisaan Juuventuusitti makamee taphawwan 178 taphateefiif gooolii 34 lakkoofsiseeraaf. Pogbaan bara darbe si’a 91 Maanchester Yunaayitidiif hiriiree gooliiwwan 8 qofa lakkoofsisuun isaa dhiibbaan akka irratti cimu taasiseera. Gama biraan Maanchester Yunaayitd, taphataa lammii Neezerlaandis Tiirel Malaashiyaa Feeyinoord irraa fudhateera. Kilabichi taphataa umuriin isaa waggaa 22 ta’e kana kontiraata waggaa afuriin hanga 2026 isa tursiisuuf Yuuroo miliyoona 15 baaseera. Kana malees, Maanchester Yunaayitid Kiristiyaan Eriksan miindaa torbanitti Paawondii 150,000 kaffaleef akka fudhatu itti himeera. Paawuloo Dibaalaa Arsenaal bilisaan Juuventuus irraa fudhachuutti dhiyaateerus, Maanchester Yunaayitid harkatti gojoma’aa jira. Taphataa lammii Deenmaark kan ta’e Erkisaniin kilaboonni akka Bireentfoord, Tootenhaam, Evertan, Niiwuukasiliifi Leesteris kajeelaa jiru. Hamii jijjiirraa taphattootaa biroon ammoo taphataan Biraazil Neeymaar Paris St-Germain  gadhiisuuf yaadaa akka jiru dubbatamuu hordofee maqaan isaa Chelsii waliin ka’aa jira. Chelsii, Paris St-Germain fi Baayer Muniik ammoo jijjiiraa bilisaan kan argamu Osmaan Dembeelee fudhachuuf gabaa bahaniiru. Arsenaal taphataa kanaan dura Arsenaal ture yeroo ammaa garuu Baayiren Muniikiifi taphatu Serge Gnabri fudhachuuf kajeelaa jira. Taphataan sarara gidduu Maanchester Siitii lammii Poorchugaal ta’e Bernaardoo Silvaa ammoo ganna kana Baarseloonaatti makamuu akka barbaadu dubbateera. Taphataan collee addunyaa irratti beekamu Kiristaanoo Ronaaldoo ganna kana Maanchester Yunaayitid gadhiisuu akka fedhu beeksisuu isaa hordofee  Chelsiin fudhachuudhaaf yaada akka qabu himaa jiraachuun gabaafameera. Taphataan umurii ganna 37, Ronaaldoon, Chelsii deemuudhaaf fedhii qabaachuu danda’a ta’a, garuu Chelsiin ammallee karaa seera qabeessa ta’een gaaffii taphataa kana fudhachuu hin dhiyeessiin jira. Gama biraan ammoo, taphataan duraanii Riyaal Maadiriid kun haala ittiin gara La Liga Ispeenitti deebiyuun Baarseloonaaf taphachuun danda’amu irratti pirezidantiin kilaba Baarseloonaa Yohaan Laaportaa fi ejentiin taphataa kanaa Jorgee Mendeez waliin dubbachaa jiru. Oduu jijjiirraa taphattoota kilaboota Awurooppaa birootiin Maanchester Siitiin taphataa sarara gidduu Liids Yunaayitid  Kalviin Filiippiin, Arsenaal ammoo Gabri’el Jeesuus Maanchester Siitii irraa Paawondii miliyoona 45 fudhataniiru. Kalviin Filiippii shaampiyoonaa Piriimer Liigii Ingiliiz kan ta’e Maanchester Siitii waliin turuuf walii galtee waggaa ja’aa mallatteesseera. Kana malees, Chelsiin Raahem Isterliing Maanchester Siitii irraa fudhachuuf dubbachaa jira.	https://www.bbc.com/afaanoromoo/articles/cglx0kyz1n2o
sports	Liiverpuul Siitii injifachuun waancaa Komunitii Shiild fudhate	Waancaa Komunitii Shiild [Community Shield] fudhachuuf Sanbata galgala istaadiyeemii Leester Siitii Kiingi Paaworitti taphni kilabootni masaanuu piriimar liigii Ingliiz lamaan Liivarpuul fi Siitiin wal-morkatan olaantummaa Liivarpuuliin xumurame. Bara dorgommii darbe Shaampiyoonaa piriimar liigii Ingiliiz kan tahe Maanchister Siitii fi Liiverpuul qabxii tokkoon qofaan wal caaluun ture kan xumuran. Kilabootni lamaaniyyuu yeroo jijjiirraa taphattootaa ganna kanaatti taphattoota murteessoo gurguruun taphattoota jajjaboo biraas mallatessisaniiru. Taphataan Liivarpuul mallatteessise Daarwiin Nuuneez jijjiiramee erga seenee booda rukuttaa peenaalitii tokko argamsiisuu, akkasumas goolii tokko galchuun Liivarpuul 3 fi 1n siitii akka injifatu gumaacheera. Taphataan Siitiin kilaba Jarman Doortimundirraa mallatteessise Erliing Halaand galchii lakkoofsisuutti milkaa'uu baatullee yaalii gaarii gochuun deeggartoota Siitiif abdii ta'uu mul'iseera. Taphataan lammii Arjentiinaa Juuliyaan Alvaarez ganna 22, Maan Siitiin mallatessisee fi Serjiyoo Aguweeroo lammaffaa taha jedhamee eegamu Siitiif galchii 1 galche. Taphoota michoomaa Sanbata galgala taphataman birootiin Arsenaal galchii 6 fi 0n Siiviyaa yoo injifatu, Siitiirraa garas kan godaane Gabreel Yasuus tapha jalqabaa istaadiyeemii Arsenaal irratti taphaterratti hatiriikii hojjete. Maanchistar Yuunaayitid ammoo Noorweey Oslootti Atileetikoo Maadiriid waliin taphatee 1 fi 0n injifatameera. Bara darbe galchii lakkoofsisuun kilaboota lamaaniifuu rakkoo hin turre. Maan Siitii galchii 99, Liiverpuul ammoo 94 lakkoofsisan. Kan itti aanu Chelsii yoo tahu, galchii 76 ture kan lakkoofsisan. Haa tahu malee, kilabootni lameen yeroo gannaa kana taphattoota sarara duraa mallatessisuuf baasii guddaa baasan. Maan Siitiin Erliing Haalaandi Borushiyaa Doortimondi irraa paawondii miliyoona 51.5niin mallatessisuun yoo of cimsu, Liiverpuul ammoo Daarwiin Nuuneez Benefikaa irraa hanga paawondii miliyoona 85 gahuun mallatesise. Taphataan lammii Noorwey kun amma gana 22 tahus kilabaa fi biyya isaaf galchii hedduu lakkoofsisuun maqaa horateera. Biyya isaa Noorweyiif taphoota 21 irratti galchii 20 lakkoofsiseera. Doortimondiif ammoo taphoota 89 irratti galchii 86 lakkoofsiseera. Peep Gaardiyoolaan sarara gidduu isaas Kelvin Filiippi Liids irraa paawondii miliyoona45niin mallatesisun cimsateera. Gama biraan taphattootni akka Gabri'eel Jesusii fi Ziinchenkoo Siitii keessaa bahaniiru. Liiverpuul taphataa lammii Yuraagaay, Nuuneez, garee isaatti kan dabale yoo tahu, bara darbe Benefiikaaf taphoota 41 irratti galchii 34 lakkoofsiseera. Dabalataan ol adeemaa lammii Poorchugaal Faabiyoo Kaarvaaloo Fuulhaam irraa, ittisa cinaa gara mirgaa irra kan taphatu Kalvin Raamsee Aberdeen irraa mallatesisaniiru. Garuu taphataa isaanii gahumsa guddaa qabu Sadiyoo Maanee bara kana dhabuun rakkoo biraa itti tahuu danda'a. Kilabootni lameen qophii dorgommii duraa ganna kana taasisan irratti gahumsa taphattoota isaanii ilaalaa turaniiru. Dorgommiin michummaa kun gahumsa isaanii isa dhugaa madaaluu baatus Maan Siitiin Bayern Munik fi kilab Ameerikaa mo'achuun deebi'e. Liiverpuul Maanchister Yuunaayitidiin 4 fi 0n mo'ame. Kiristaal Paalaas 2 fi 0, RB Leebzhiig 5 fi 1mo'achuun RB Saalzibargiin ammoo mo'aman. Taphootni kunneen kilabootni lameen taphattoota isaanii akkamiin akka dorgommii bara kanaa jalqaban kan isaanitti agarsiise fakkaata.	https://www.bbc.com/afaanoromoo/articles/c90lgz73kx3o
sports	B﻿iyya Afrikaa yeroo jalqabaaf dorgommii olompikii ardichatti qopheessuuf ifaajaa jirtu	"Koreen Olompikii Biyyaalessaa Masirii Afrikaa irraa biyya jalqabaa dorgommii Olompikii qopheessitu tahuuf yeroo yaalaa jirutti ‘’yeroon Afrikaa amma’’ jedhe. Fulbaana 24, pirezidaantiin Masirii Abdel Fattaa AL-Siisii yeroo pirezidaantiin Koree Olompikii Idil-adunyaa Toomaas Baach biyya isaanii daawwatan dorgommicha qopheessuuf fedha akka qaban himaniiru. ''Tapha Olompikii bara 2036 qopheessuuf xalayaa keenya Koree Olompikii Idil-adunyaaf dhiyeesuuf jenna,’’ jedhan Barreessaan waliigalaa Koree Olompikii Masirii Sharif El Eriyaan. ‘’Yeroon kan Afrikaati, ardii tokkittii dorgommii Olompikii yeroo bonaa hin qopheessin jirtudha, akkan yaadutti Masiriin biyyoota Afrikaa keessaa dorgommii guddaa akkasii ammumaa jalqabdee qopheessuuf bu’uuraalee misoomaa qabdudha,’’ jedhan. Ibsa kaabineen Masirii baase, pirezidaantiin Koree Olompikii Adunyaa Obbo Baach ‘’bu’uuraaleen misoomaa Masirii dorgommii Olompikii bara 2036 qopheesisuuf ishee dandeesisa,’’ jechuu eera. Keesummaa tahuun biyyattii kan daawwatan Baach, lafa hektaara 40 caalu magaalaan ammayyaa irratti ijaaramuuf jedhu daawwataniiru. Magaalaan kun magaalaa bulchiinsaa Haaraa kan taatu yoo tahu Magaalaa Olompikii [Olypic City] jedhamuun moggaafamti jedhame. Magaalli kun magaalaa guddoo biyyattii Kaayiroo irraa gara Bahaatti Km40 fagaattee ijaaramaa jirti.Ijaarsi istaadiyeemii Olompikii kan bara 2019 jalqabame sadarkaa gaarii irra jira. Istaadiyeemiin kun Afrikaa irraa guddinaan isa lammaffaa taha. El Eriyaan bu’uuraaleen misoomaa kaanis jalqabamaniiru jedhan. ""Waanti tokkichi amma ijaaramuu qabu ganda Olompikii qofa, garuu qopheesummaa kana mo’achuufi dorgommichi jalqabuu gidduu waggoota torbatu hafa,’’ jedhan. ""Kanaafuu yoo qopheesummaaf mo’anne hojiilee aartii ganda Olompikii keessaa hojjechuuf yeroo gahaa qabna,’’ jedhan. Masiriin wal dorgommii sadarkaa ardii Afrikaa fi adunyaatti qopheessaa turte. Isaan keessaa Waancaan Afrikaa isa tokko. Masiriin jalqaba dorgommii Olompikii kan bara 2032 qopheesuuf yaadaa turte. Birisbaaneen bara darbe dorgommicha akka qopheesitu ibsame. Yeroo sana Masiriin qopheesummaa kana fudhachuuf hin gaafanne ture. Sababni isaas daawwannan Obbo Baach bara 2020f yaadamee ture sababa weerara koroonaavaayirasiin harkifatee as gahe waan taheef. ‘’Amma akka tarkaanfii fudhachuu qabnu beekan,’’ jedhe El Eriyaan. Garuu ammayyuu gaaffii qopeesummaa idiliee dhiyeessuu jalqabuun yeroo dheeraatu hafa jedhan. ""Biyyootni shanii fi jaha tahan akkasuma qopheesuuf akka nu morkatan beekna, garuu keenya akka mo’atu abdii qabna,’’ jedhan. Biyyootni biro dorgommicha qopheesuuf gaafatan Jarman, Indiyaa, Meksiikoo, Qaataar, Tarkii fi Raashiyaadha. Bara 2036 dorgommicha mootummaan Masirii qopheesuuf deeggaruu hordofee hedduun namoota biyyichaa biyyi isaanii qopheesuuf qophii tahuu amanaa jiru. Koreen Olompikii Masirii garuu murtoon kun hanga dorgommii Olompiki itti aanuutti bara 2024 Paarisitti qophaa’utti hin ibsamu. ‘’Uummanni keenya baay’ee gammadaniiru. Miidiyaan namni hunduu waa’ee kanaa dubbataa jira,’’ jedhe El Eriyaan. ""Uummata tasgabbeesuuf yaalaan jira, ammallee dorgommicha qopheesuu hin mo’anne jechaa jirra. Masiriin mo’attee jirti jechuun gammachuu isaanii ibsataa jirra,’’ jedhan. ‘’waan %100 tahe hin jiru, dhuguma morkattootni jiru. Uummanni keenya %99 dorgommicha qopheesuu deeggaru,’’ jedhan. El Eriyaan waggoota dheeraaf dorgommicha qopheesuuf irratti hojjechaa ture. Dinagdee biyyattiis bayyaanachiisa jedhee amana. Masiriin warraaqsa, jeequmsa siyaasaa fi tasgabbii dhabuun rakkoo keessa galtee ture. Dorgommiin Olompikii kun garuu lakkoofs anamoota daawwannaaf dhaqanii fi tursitoota dabalatee galii gudaa argamsiisaaf jedhamee amanama. ‘’Masiriif waan gaarii yeroo kamiyyuu hin argamnedha,’’ jedhan. ‘’Turizimii guddisa, waa’ee Masirii maqaa gaarii kenna,’ jedhan. Masiriin qophii kanaaf maallaqa biliyoonotaan hin baastu. Ammumaan qophiidha jedhan. Masiriin yeroo sadii bara 1916, 1938 fi 2008 dorgommicha qopheesuuf dorgomtee ture. Bara 2004 ammoo Afrikaa Kibbaa waliin tahuun qopheesuuf gaafattee ture. Dorgommiin Olompikii Bonaa sadan itti aanan kennamaniiru. Isaanis 2024 Paaris, bara 2028 Loos Anjelos, bara 2032 ammoo Birisbaaneetti qophaa’a."	https://www.bbc.com/afaanoromoo/articles/c807egjze28o
sports	Hidhannoon ispoortii xumuraa Mikaa'el Joordaan doolara miliyoona 10.1 gurgurame	"Uffanni ispoortii Mikaa’el Joordaan uffachuun tapha xumuraasaa taphate doolaara miliyoona 10.1’n gurgurame. Hidhannoon ispoortii gatii hamma Kanaan yoo gurguramu kun seenaa keessatti kan jalqabaati. Dhaabbi hidhannoo ispoortii kana caal baasiif dhiyeesse Sotheby jedhamu uffanni kun ‘’dinqisiifannaa guddaa’’ argate jedhe. Hidhannoon kun dookimantarii Netflix keessatti ‘’The Last dance’’ jedhamuun seeneffameera. Joordaan hidhannoo Kanaan tapha xumuraa isaa bara 1998 taphachuun waancaa NBA si’a jahaffaaf mo’achuun booda soorama bahe. Sotheby uffanni ykn hidhannoon Mikaa’el Joordaan kilaba isaa Chigaakoo Buulsi namoota caalbaasicha irratti hirmaatan 20 argate jedhe. ""gatiin rikardii haaraa tahe kun ..Mikaa’el Joordaan taphataa jabaa yeroo hundumaa tahuu isaaf gaaffii kan hin kaasne tahuu agarsiisa. Maqaan isaa fi leegaasiin isaa wagga 25 boodallee dorgomaa akka hin qabne mirkaneesse.’’ Uffanni ykn hidhannoon ispoortii kana dura gatii guddaa baase kan Diyeegoo maraadoonaa kan Waancaa Adunyaa bara 1986 irratti uffachuun taphate yoo tahu doolaara miliyoona 9.28’n ture kan gurgurame. Namoonni hedduun Mikaa’el Joordaan taphataa jabaa yeroo hundumaa tapha kubba Kaachoo jecuun waamu. Irra caalaa yeroo tapha isaa kan dabarse Chikaagoo Buulsi keessattidha. Maqaa NBA adunyaa irratti akka beekamus godheera. Joordaan tapha xumuraa isaa Utah Jaaz waliin taphachuun sekondiin 5.2 yoo hafu qabxii galmeesuun 87-86’n mo’achuun waancaa xumuraa isaa injifate. Mikaa’el Joordaan bara 1993 ji’a Onkoloolessaa keessa Kaaba Karoliinaatti abbaan isaa ajjeefamnaan yeroof soorama bahe. Joordaan kan amma ganna 59 tahe isa xumuraaf ammo kophee isaa kan fannise bara 2003ttidha."	https://www.bbc.com/afaanoromoo/articles/c3g1900dlg7o
sports	Liivarpuul: Jaargen Kiloop kilabichatti 'nama biraatu murtoo jijjiirraa taphattootaa dabarsaa jira' jedhe	Leenjisaan Liivarpuul Jaargen Kiloop jijjiirraa taphattootaa ilaalchisee ''nama biraatu murteessaa jira'' jedhe. Shaampiyoonaan Pirimeer Liigii bara dabree, taphattoonni jalaa miidhamanis, yeroo jijjiirraa taphattootaa ji'a Amajjiitiin taphataa tokkoyyuu hin mallatteessisne. Ittisaan isaanii Varjil vaan Daayik fi Joo Gomez yeroo dheeraaf taphaan ala tahaniiru. Jifataan isaanii Diyoogoo Jootaas dhiyeenya kana ''yoo xiqqaate torban jahaaf'' taphaan ala taheera. ''Gabaa jijjiirraa kanaan waa gochuuf murteessuu hin danda'u,'' jedhe Kiloop. Erga Liivarpuul gaafa Kamisaa dirreesaanii Anfild gubbaa Barnileen 1fi 0n mo'amanii booda yaada kennaniin, leenjisaan lammii Jarman kun ''murtoowwan kunniin murtee koo miti,'' jedhaniiru. Guyyaa ittaanu (Jimaata) wanti jechuu barbaadan maal akka tahe kan gaafataman Kiloop: ''Kun waanuma amma dura turedha. Nama biraatu murteewwan kanniin dabarsa,'' jedhan. ''Guyyaa guyyaatti dhimmoota kanniin irratti ni haasoyna. Maal fooyyeessuu qabna kan jedhuufi yaada garaagaraa waliif qoodna. Tahus garuu, maallaqa baasuu hin danda'u. Baasees hin beeku. Nama burjaajessuu hin barbaadu. Waanin jechuu barbaade jedheera.'' Liivarpuul Waancaa FA Cup marroo afraffaaf gara Old Trafford deemuun Maanchistar Yunaatid waliin guyyaa Dilbataa taphata. Achiin boodas tapha Pirimeer Liigiin, torban ittaanu gaafa Kamisaa gara Totanihaam imaluun morkii taasisa. Liivarpuul dirreessaanirrati otoo hin mo'amin tapha 68 yookaan waggaa sadii ol dabarsanii, gaafa Kamisaa Barnileen injifatamuun milkiin isaanii xumura argate Yeroon jijjiirraa taphattoottaa kilaboota Pirimeer Liigiifi 'English Football League' keessa jiraniif gaafa Guraandhala 1 (February) 2021 goolabama.	https://www.bbc.com/afaanoromoo/oduu-55779996
sports	Waancaa Addunyaa 2022: Gaanaan kan Yuragaay bara 2010 na goote galgala kanan ijaan baha jette	"Waancaa Addunyaa bara 2010 Gaanaan biyya Afrikaa jalqabaa xumura walakkaatiif qaqqabde ta'uf dhiyaattee turte. Carraan xiqqoof warra 'Black Star' jala akka dabartu kan taasifte gocha taphataan beekamaa Yuraagaay Luwiiz Suwaarez raawwatedha. Yeroo sanatti carraan warra 'Black Star' kanaa maseenuu dandeesseetti. Suwaareez kubbaa Gaanaan goolii taateetti jedhamte sararrraa harkaan rukkutee baase. Suwaareez taphataa jifataadha malee kan karra eegu miti; garuu harkumaan dhahee kubbaa galteetti jedhamte sararraa baase. Kubbaa galteettu goolii keessaa baasee ofiinis kaardii dimaatiin bahe. Taateen kun ammoo sa'aatiin taphaa xumuramee daqiiqaa dhumaa dabalamte keessatti ture. K﻿ubbaa Suwaareez harkaan dhahee goolii keessaa baaseef ammoo jifataan warra Gaanaa yeroo sanaa Asamohaa Jiyaan peenaaliitii akka dhiitu kennameef. A﻿samohaa Jiyaanis ni dhabe, kubbattiin goolii hin ta'iin hafte. Gaanaanis seenaa haaraa jedhame hin galmeessiin hafte. Taphni yeroo sana Gaanaan Yuraagaay waliin taphatte 1-1n waan xumurameef, dhumarratti adabbii penaaliitiitiin Yuraagaay mo'attee darbite. K﻿un ta'ee waggoota 12 booda Gaanaa fi Yuraagaay har'a Jimaata galgala Waancaa Addunyaa 2022 Kaataar qopheessaa jirturratti walitti deebiyuuf jiru. K﻿un ammoo Gaanaaf waggoota dheeraaf eegaa kan turte carraa ijaa itti baatudha jedhamee eeegamaa jira. Ta﻿phani kun Ramaddii H keessatti sadarkaa mo'anii darbuu biyyoonni 16 darban keessa galuuf murteessaadha. T﻿aateen waggoota 12 dura Suwaarez garee Gaanaa irratti raawwate seenaa kubbaa miilaa keessatti kan hedduu falmisiisaa ta'edha jedha qopheessaan sagantaa ispoortii BBC World Service. W﻿anti bara sana raawwatame miillana yeroo waliif ba'anitti dhiibbaa uumu ni qabaata jedha qopheessaan sagantaa kun. ""﻿Yeroo sagantaan taphaa Gaanaa fi Yuraagaay walitti fidu bahee argan kan gara sammuu nama kamiittiyyu dhufe Gaanaan ijaa ba'uu barbaaddi kan jedhudha. Kun ammoo kan seetoo garee Gaanaa keessatti uumee isaan jajjabeessudha,"" jechuun BBCtti hime Jiyaan. ""﻿Yeroo sanatti maaltu akka uumame namoonni guutummaa addunyaarra jiran ni beeku. Nama waan taaneef kun sammuu keenya keessaas kan badu miti."" ""Kooriyaa Kibbaa, Porchugaaliifi Yuraagaay waliin tapha qabna, garuu Gaanaaf hunda caalaa kan Yuraagaay waliin taphattudha. Ijaa bahuu kan jedhu sammuu hundaa keessa jira."" Deeggartoonni Gaanaa Suwaareziin dagachuu hin danda'an. Taphataan Yuraagaay amma umuriin isaa waggaa 35 ta'e kun bara kanas garee biyya isaa keessatti ni taphata. Sammuu deeggartoota warra Gaanaa keessatti har'a waggoota 12 boodas jibbamaa jira. Luwiiz Suwaarez Waancaa Addunyaa bara 2010 irratti tapha Gaanaa waliin taphatanirratti kubbaa harkaan tuqe sanaaf dhiifama hin gaafadhu jechuunis dubbateera. ""Taphataa Gaanaatu peenaalitii dogoggore, ana miti,’’ jechuun dhiifama gaafachuun akka isarra hin jiraanne dubbate."	https://www.bbc.com/afaanoromoo/articles/c72740p8xpwo
sports	Imimmaan maatiifi dhiibbaa PSG - filannoon Liyoonel Meesii ittaanu maali?	Liyoonel Meesii Baarselonaa gadhiisuun kilaba biraaf taphachuu akka barbaadu wayita himetti, namuu oduu kana imimmaaniin simatan. Haatahu malee, Mesiin kilabicha gara mana murtiitti geessuuf yaada qabu gara boodaarra jijjiire. Waliigalteen mallatteesse bilisaan akka gadhiisuu danda'u na dandeessisa jedhuus, kilabichi garuu lakkii jedhe. Mesiin yeroo garagaraatti kilabicha gadhiisee deemuuf yaadus, akka yeroo ammaatti garuu gadhiisuuf itti dhiyaatee hin beeku. Liyoonel Meesii kilaba Baarseloonaatti kan makame umuriisaa ganna 12tti oggaa tahu, wayita sana abbaasaa Ispeen jiru wajjin jiraachuuf filatee achitti hafe. Harmeen isaa garuu Arjentinaa turte, garasitti deebiyuu hin feene, kanaanis maatiin gargara bahe - murtoo jireenya geeddaru ture. Murtoon amma murteessuuf adeemus hagas mara dhiibaa olaanaa qabaachuu baatus, murtoo salphaa miti. Hegereen taphataa kanaa dubbii ijoo tahuutti kan deebiye ammoo, torbee kana Baarselonaan tapha Chaampiyoons Liigiif PSG keessummeessuu isaa hordofeetu. PSGn fedhii Meesii fudhachuuf qaban irra deddeebiin kan ibsachaa turan oggaa tahu, ammallee ittuma jiru. Taphni PSG waliin qaban dhiyaachaa hanguma dhufeen, Baarselonaatti ergaan gama Firaansiin waa'ee hegeree Meesii gahaanii jira. Barruleen France Football jedhamu, suuraa Meesii gulaalameefi tisheertii PSG uffatee jiru maxxanseera. Baarsaan kilaba Faransaay kana kabajaa amalu kennuu dhabuun himataniiru. PSGn garuu, Meesiin kontiraannisaa kan xumurame waan taheef, akkuma barbaadanitti gaafachuuf mirga akka qaban himu. Meesiin yaadasaa ifatti miidiyaatti akka dabarfateetti, namoonni hedduun hiriyootasaa dabalatee, akka murteessuuf dhiibbaa irratti taasisuu isaaniif gaddeera. Dhimmi Meesii kun murtee kilaboonni biroo dabarsan irrattillee dhiibbaa geessisaa jira. Kevin de Bruyne waliigaltee Maan Siitii waliif mallatteessuuf jiru qabatee turseera. Sababni kanaaf jedhame ammoo wanta miidiyaa Beeljiyem inni amanu irratti bahedha. Waanti gabaafame, De Bruyinaan kontiraata haaraayaa kanaan hangi maallaqaa Siitiin dhiyeesseefitti hin gammadne. Sababiin isaa tarii Siitiin maallaqicha kan qusatan Meesiin yoo dhufe jedhaniitu taha. Wanti Meesiin haga ammaatti murteesse yoo jiraate, haga barri taphaa kun obba'utti murtee ittaanu kamuu akka murteessuu hin barbaadnedha. Ka jalqabaa, pireezidantii Baarseloonaa haarayaana eenyu akka tahu baruudha. Kaanafis kanneen maqaan isaanii kahu keessaa pireezidantiin duraanii Joan Laporta isaan tokko. Akka oduun waahillan isaa biraa dhuftutti akka jettu, yoo namni kun filannicha mo'atan taate, Meesiin kilabicha keessa ni tura. Meesiin gaaf tokko gara Ameerikaa godaanuun MLS keessa taphachuu fedha. Yaadni kunis haadha warraasaa Antonella fi Daniella Semaan'in guddoo jajjabeeffamudha. Daniella'n haadha warraa hiriyaa dhiyoo Meesii kan tahe Cesc Fabregas'ti. Faabrigaas fi haati warraa Daani'elaan, imalasaanii ittaanutti akka wajjin tahan Meesii amansiisuuf guddoo yaalaniiru. Kunis liigii biyya Ameerikaa = 'Major League Soccer' jedhamudha. Kubbaa miilaa keessatti yeroo yeroon haalonni ni jijiiramu. Baarseloonaan erga 2019 as Riyaal Maadrid, Atileetikoo Maadirid fi Sevilla injifatanii hin beekan. Meesiin yogguu Baarselonaan tapha kilaboota kanniin wajjin qabanirratti yoo injifataman maaltu itti dhagahama laata? Liyoonel Meesiin kaadhimamtoota pireezidaantummaa kilabichaa kan tahan namoota sadaniittuu haga ammaatti hin haasofne. Haasawuufis fedhii hinqabu. Pireezidaantii haaraa tahee nama muudamuttis waa'eesaa maal gochuu akka qabu itti hin himu. Jalqaba namtichi waanta isaaf dhiyeessu dhaggeeffata. Karroorrisaas maal akka tahe bara. Achi boodas otoo hin eegamin gaaf tokko otoo hin eegamiin, murtoo umurii gaheessummaa isaatti isa guddaa tahe murteessa. Hagasittuu PSG fi Maanchistar Siitiin obsumaan eeggatu.	https://www.bbc.com/afaanoromoo/isportii-56081038
sports	Kiliyan Mbappe maalfaa raawwatee taphataa collee jedhame? Qabxiiwwan torba	Tapha waancaa addunyaa bara 2022 nuusa xumuraa Sambata dhufu Firaansi fi Ingilaand gidduutti taphatamuun dhimmi ijoon qalbii namaa hawwatee jiru, waa'ee taphichaa caalaa waa'ee taphataa collee tokkooti. Taphataan sarara fuulduraa Firaansi fi PSG Kiliyan Mbappe yeroo ammaa taphataa collee addunyaa ta'ee waa'eensaa guddoo dubbatama. Waa'ee dandeettii fi beekamtii Mbappe qabxiiwwan torba akkanaan qixeessineerra. Kiliyan Mbappe jalqaba bara 2017 kilaba Monaakoo irraa ergisaan PSG dhaqe, waggaa tokko booda yuuroo miiliyoona 180n dhaabbii ta'ee PSG keessa ture. Gatiin inni ittiin PSG seene kun isa guddinaan addunyaarratti lammaffaarra jiruudha. Kan isa caalu taphataa Biraaziil Neymaar qofa. Neymaar bara 2017 Baarseloonaa irraa yuuroo miiliyoona 222n PSG seene. Kiliyan Mbappe taphoota kilabichaaf taphate 237 irratti goolii 190 lakkoofsise, kilaba PSG keessatti taphattoota bebbeekamoo addunyaa kanneen akka Mesii fi Neymaar waliin hiriiree taphata. Kiliyan Mbappe akka taphataa pirofeeshinaalaatti erga taphachuu eegalee waggaa torba, waggoota kunneen keessatti walitti fufiinsaan injifannoo galmeesseera. Bara 2018 Waancaa Addunyaa, 2020-21 Nations Liigii nyaateera. Kana malees PSGtti yeroo afur, Monaakootti yeroo tokko walumatti yeroo shan taphataa collee ta'uun sadarkaa argateera. Biyyasaatti ammoo Waancaa- French Cup sadi fi French League Cup lama mo'ateera. Dhuunfaadhaan ammoo bara 2017 badhaasa taphattoota umrii 21 gadiif kennamu mo'achuun taphataa qaroo jedhameera. Akkasumas yeroo lama taphataa collee Firaansi ta'eera, yeroo tokko ammoo taphataa collee Ligue 1 ta'e, yeroo sadi ammoo taphataa collee umrii xiqqaa jedhamuun badhaafameera. Waancaa addunyaa bara 2018 irrattis taphataa collee umrii xiqqaa jedhamuun beekamtii argateera. Kilyan Mbappe Waancaa Addunyaa bara 2018 Raashiyaatti qophaa'erratti goolii afur lakkoofsisuun Firansitti abdii guddaa hore. Tapha xumuraa Croatia waliin taphatan irratti Firaansi 4 fi 2n mo'atte, Kiliyan Mbappe tapha kanarratti goolii lakkoofsiseera. Kanaanis taphataa gameessa Biraazil Pele kan bara 1958 waancaa addunyarratti goolii galchetti aanee taphataa umrii xiqqaa yeroo jalqabaaf goolii galche ta'eera. Waancaa Addunyaa baranaa Qataaritti gaggeeffamaa jiru irratti Kiliyan Mbappe goolii shan galchuun dursaa jira. Walumaa galatti ammoo tapha dorgommii waancaa addunyaarratti goolii sagal qaba, kanaanis gameessi kubbaa miilaa Arjantiinaa kan goolii saddeet qabu Diyeegoo Maraadoonaa fi Kiristiyaanoo Roonaaldoo caaleera. Kiliyan Mbappe taphataa collee umrii xiqqaa tapha waancaa addunyaarratti goolii hedduu galches ta'eera, taphataan umrii xiqqaa Porchugaal Eusebio umriisaa waggaa 24 fi guyyaa 182tti goolii saddeet qaba. Handaara magaalaa Paaristti kan dhalate Kiliyan Mbappe garee naannawa itti dhalateef taphachuun kubbaa eegala, yeroo jalqabaaf ammoo bara 2015 kilaba Moonaakoo seenuun taphataa pirofeeshinaalaa ta'e. Umrii waggaa 16 fi guyyaa 347tti kilaba kana kan seene Kiliyan Mbappe seenaa kilabichaa keessaatti taphataa umrii xiqqaati. Ji'oota sadi booda kilabichaaf goolii galche, goolii Troyes irratti lakkoofsiseen taphataa umrii xiqqaa jalqabaa goolii galche ta'ee galmaa'eera. Duraan rikardii kana kan harkaa qabu taphataa gameessa Firaansi fi Arsenaal kan ture Thierry Henry dha. Waancaa Addunyaa bara kanaa biyyisaa Firaansi, Poolaand waliin taphatte irratti goolii Kiliyan Mbappe galche dabalatee 3 fi 1n mo'atan. Tapha kanarratti saffisni isaa sa'aatiitti kiilomeetira 35.3 ture, waancaa addunyaa bara kanaarratti taphattoota ja'a qofatu saffisa isa caalu galmeessisan. Kilabiin Firaansi- Ligue 1 jedhamu Fulbaana darbe ibsa baaseen taphatichi saffisa ariifataa sa'atii tokkotti kiilomeetira 36 galmeessisuun jalqabarra jiraachuu eereera. Gameessi Olompikii Jamaayikaa fiigicha meetira 100n beekamu Usain Bolt, bara 2009 sekondii 9.58n rikordii qabu yoo shallagamu sa'atiitti kiilomeetira 37.58 ta'a. Kiliyan Mbappe'f Madrid maallaqa yuuroo miiliyoona 150n fudhachuuf murteessus inni garuu didee PSG waliin kontiraata waggaa sadii mallatteesse. Haata'u malee yoomuu kilaba Laaligaa Ispeen seenuuf fedhii akka qabuu fi Chaampiyoonaa Awurooppaa ta'uuf akka ifaaju BBCtti himeera. Keessattuu fedhiin inni kilaba Madrid galuuf qabu yoomuu akka waliin jiru mirkaneesse. Barruun galii namoota bebbeekamoo ibsu Forbes Onkoloolessa darbe gabaasa baaseen Kiliyan Mbappe taphataa kubbaa miilaa galii guddaa argatu ta'uu eere. Kunis erga taphattoonni qaroon addunyaa Mesii fi Ronaaldoon waggoota sagaliif dursaa turanii kan dhagahameedha. Bara kana qofa doolaara miiliyoona 128 argata jechuun Forbes tilmaame. Kiliyan Mbappe miidiyaa hawaasummaarrattis guddoo beekama. Feesbuukii, Inistagiraam fi Twitter irraa waliigalatti hordoftoota miliyoona 100 qaba. Mesii fi Ronaaldootti aanee taphataa collee dhiibbaa uumuun beekamu jedhameera. Kiliyan Mbappe tapha waancaa addunyaa waggaa afur dura ture irratti maallaqa kaffalameef doolaara 380,000 guutuu isaa dhaabbata tola-ooltummaa daa'imman gargaaruuf kenne.	https://www.bbc.com/afaanoromoo/articles/cd12gp708e1o
sports	W﻿aancaa Addunyaa Kaataar eenyutu injifata? Kompiitarri Biraazil jedha	W﻿aancaan Addunyaa Kaataar guyyoota afur booda eegalamu injifachuuf hiree bala'aa kan qabu eenyu? I﻿njifattuun Waancaa Addunyaa yeroo shanii Biraaziil yeroo dhumaaf kan milkoofte bara 2002 waggaa kudhan har'aati. Kataaritti ni milkoofti tilmaamni jedhu guddaadha. S﻿agantaan koompitaraa hubannaa nam-tolcheen (AI) hojjetu kan dhaabbata OPTA jedhamu tokko, biyyi Laatiin Ameerikaa Biraazil yeroo jahaffaaf injifachuun riikardii ishee fooyyessiti jedha. M﻿oodeeliin tilmaamaa sagantaa koompitaraa kun tokkoon tokkoon taphootaa irratti eenyu akka injifatu tilmaameera. Kana gochuufis sirna tirgaa fi sadarkaa gareewwanii ilaalcha keessa galcheera. Gahumsa gareelee kanaa kan duriifi kan si'anaas qorateera. M﻿oodeelichi gahumsa gareelee faallaa qoratee achiis ramaddiiwwan garee keessaa kan itti aanutti ce'uufi xumuraaf gahuuf bu'aa bahii jiru tilmaama keessa galcheera. A﻿kka tilmaama kanaatti Biraaziil tilmaama olaanaa waancaa kana injifachuu argatteetti. Biraaziil waancaa kana injifachuuf carraa dhibbeentaa 16 argachuun sadarkaa tokkoffaarra teesse. Carraan tapha xumuraaf gahuuf qabdu ammoo dhibbeentaa 25. I﻿tti aansuun sadarkaa lammataarra kan jirtu ammoo biyya Laatin Ameerikaa ishee biroo Arjantiinaadha. Gareen Li'oneel Skaloonii ramaddii C jalatti garee tilmaama guddaa argattedha. Waancaa kana injifachuufis hiree dhibbeentaa 13 argate. I﻿tti aansee Faransaay dhibbeentaa 12'n, Ispeen dhibbeentaa sagaliin, Ingilaandis akkasuma dhibbeentaa sagaliin tilmaama hanga shanii irra taa'aniiru. F﻿aransaay carraa ramaddii ishee keessaa darbuun Biraaziil kan waancaa injifachuun tilmaama jalqabaa argatte ni caalti. Faransaay dhibbeentaa 91'n hiree ramaddii keessaa ce'uu yoo argattu, kan Biraaziil ammoo dhibbenetaa 89. B﻿ara 2018'tti xumuraaf geessee Faransaayiin kan injifatamte Kirooshiyaan tilmaama akka bara kaanii dorgomtuu jabaa taati jedhu hin arganne. Gareen kun xumuraaf gahuuf hireen argattu dhibbeentaa afur qofa. Gareeleen xumuraaf gahuu mal jedhaman 11 dha.	https://www.bbc.com/afaanoromoo/articles/c1r3n525q2ro
sports	Akka itti jijjiiramni Roomeeluu Lukaakuu Intar Miilaan waancaa mo’atuuf gargaare	"Intar Miilaan dheebuu waancaa ganna 11f ture yoo baafatan, taphataan duraanii Maanchistar Yunaayitid Roomeeluu Lukaakuu milkaa'ina isaaniif ga’ee olaanaa taphateera. 2019’tti paawundii miiliyoona 74’n gara warra Neeraazuuriitti wayita imaletti, taphataa sarara fuulduraa Intar, Maawuroo Ikaardii bakka bu’uu dabalatee, shoora olaanaatu irraa eegama ture. Lammii Argintiinaa kan ta’e Ikaardiin amala dirreen ala qabuun falmisiisaa ta’us, dirree keessatti ga’umsa olaanaa agarsiisuun filannoo isaanii isa guddaa ture. Taphoota 169 irratti galchii 111 lakkoofsisuu dandee’ra, Seerii Aa Xaaliyaan keessatti. Lukaakuun turtii Yunaayitid ganna lamaa keessatti taphoota 96 irratti hirmaachuun galchii 42 lakkoofsiseera. Garuu dandeettiin isaa itti hin fufne, galchiiwwan lakkoofsise keessaa %26 kan ta’u kan lakkaa’aman ji’oota lamaan jalqabaa Oldi Tiraafoordi ga’e keessatti dha. Hojii irratti waakkachuu, kubbaawwan to’achuu dadhabuufi gara galchiitti geeddaruu dadhabuudhaan komatamaa ture. Garuu namni ganna 27 kun Intar keessatti qormaata biraaf of kennee ariitii galchii lakkoofsisuu Maawuroo Ikaardiin qabamee ture bira taruu danda’uurra darbee, Intar Miilaan waggoota sagaliif olaantummaa Seerii Aa keessatti Juveentuusiin qabamee ture akka dhaabsisuuf ga’ee taphateera. 2018/2019 dorgommii taasisaniin, Intar qabxii 21 Juuveentuus booda ta’uun xumurani. Lukaakuufi leenjisaan isaanii Antooniyoo Konteen dhufuun garuu, bara darbe qabxii tokko qofaan caalamuun 2ffaa xumuruun waancaaf akka falmatan isaan gargaare. Ofii, Miilaan keessatti Lukaakuuf maaltu jijjiirame? Hariiroo haaraa Maartiineez waliin uumame Eevartan fi Yunaayitid keessatti, Lukaakuun yeroo hedduu kophaasaa sarara fuuduraarra bobba’a. Wanti kun jijjiiramuun isaa garee mala hiriiraa 3-5-2 fayyadamu keessatti qooda akka qabaatu gochuurra darbee, akkaataan itti taphatu miiltoosaa Laawuraatoo Maartiineez waliin haalaan akka wal-gargaaree taphatu isa dandeessiseera. Lameen hariiroo cimaa qabu, Maartiineez fuulduratti fiigee yoo taphatu, Lukaakuun isa duubaa hin dhabamu. Lukaakuun taphattoota sarara ittisaa wayita dhiphisutti ammoo, Maartiineez fiigee iddoo bansiisa. Lamaan isaaniiyyuu galchuus ta’e mijeessanii kennuu irratti waan hirmaataniif ittisuuf rakkisoodha. Sirna nyaataa haaraa Lukaakuun Intar wayita seenetti, hojjetaan saayinsii ispoortii kilabichaa sirna nyaataa ‘Bresaola’ jedhamu akka eegalu taasiseeni. Foon adiifi fuduraalee fayyadamuun ulfaatina qaamaa xiqqeessuu hammata. Kunis bu’aa olaanaa fideeraaf. Gareensaa yoo fuulduratti kubbaa fudhatee gulufu, Lukaakuun taphattoota ittisaa yoo dhiphisu mul’ata. Intar kilaboota Seerii Aa kamiyyuu caalaa kubbaawwan morkattootarraa mulquun fiiganii galchiiwwan lakkoofsisuun kan isaaniin qixxaatu hin jiru. Galchii 7’n caalmaa qabu, ga’een Lukaakuus adda ture. Taphoota gurguddoo irratti gumaachuu Yeroo Yunaayitid turetti hedduu qeeqamaa kan ture ""taphoota gurguddoo"" jedhaman irratti dandeettii gadi aanaa agarsiisuu ture. Kilaboota Piriimiyeer Liigii ‘‘warra gurguddoo jaha’’ jedhaman keessatti morkattoota shanan waliin Yunaayitidiif hiriiruun taphoota taaphateen, galchii tokko qofa lakkoofsisee afur mijeessee kenne. Rakkoon kun itti fufee bara jalqabaa Intar keessa turetti Chaampiyoonsi Liigii fi Yuurooppaa Liig irratti kubbaa hedduu fashalsuun qeeqamaa ture. Bara kanatti garuu afuura hamaa isa qabe darbachuun Xaaliyaan keessatti morkattoota Intar gurguddoo kan ta’an, AC Miilaan, Atalaantaa, Yuuveentuus, Naappoolii, Laaziyoo fi Roomaa irratti galchii saddeet lakkoofsisee, 10 mijeessee kenneera. Fooyya’inasaa kanaaf sababa jedhee yoo himu, haasawa jajjabeessoo Koontee kaasee jira. ""Nan yaadadha, tapha Chaampiyoonsi Liigii kilaba Islaaviyaa Piraagaa waliin taasifne irratti haalan hin taphannen ture,’’ akkas naan jedhe. ""Miseensonni garee hundi bakka jiranitti, yoon lammaffuu akkasitti taphadhe daqiiqaa shan keessatti akka nageeddaru natti hime. ""Xiqquma turree darbii Miilaan taphanne, anis sochii cimaa gurguddoo taasise keessa tokko kan ta’en agarsiise. Ofitti amanamummaakoo irra dhaabbatus, anaan nadammaqseera."" Konteen kilabichatti dhufuu, dandeettiin Lukaakuu guddachuun, milkaa’ina Intar waliin hidhata akka qaban omaa shakkii hin qabu. Lukaakuun akka kilabiitti kan injifate 2009/10’tti Liigii Beeljiyam kan itti mo’atedha. Sana jechuun, dheebuu waancaa wagga 11’f ture kan baafate Intar Miilaan qofaa miti, Lukaakuunis akkasuma. Kilabiifi taphataan yeroo murteessaa ta’etti wal-argachuu mirkaneessaniiru."	https://www.bbc.com/afaanoromoo/oduu-56972753
sports	Pirimyeer Liigii Ingiliiz: 'Goolii 4-1 injifatamuu keenya ibsuun akkaan ulfaata' - Kiloop	"Taphni Piriimiyeer Liigii Ingiliz shaampiyoonaa bara darbee Liivarpuuliifi kan barana liigicha dursaa jiru Maanchistar Siitii gidduutti taphatame injifannoo Siitii 4-1 goolabame. Siitiin dirree Liivarpuul Anfiilditti yeroo injifatu erga bara 2003 kun kan jalqabaati. Peep Gaardiyoolaan ammoo yeroo jalqabaaf leenjisaa Siitii ta'uun Anfiilditti argaman. Walakkaa jalqabaa tapha kanaan gareen lachuu goolii osoo hin galchiin boqonnaa bahan. Ta'us garuu Siitiin rukuttaa peenaalitii argate Gundogaan galchuu osoo hin danda'aiin hafeera. Boqonnaa booda taphni jalqabamee daqiiqaa afuritti Gundogaan goolii jalqabaa galche. Liivarpuul rukuttaa peenaalitii argatee Moo Saalaan lakkoofsiseen qixxee ta'uu danda'us, dogoggoroota goolii eegaan Liivarpuul kan miidhamaa deebi'e Alisan Beeker hojjeteen Siitiin gooliiwwan biroo sadii galchuun injifannoo murteessaa ta'e argate. Injifannnoo kanaan Siitiin qabxii shaniin kan lammaffaarra jiru Maanchistar Yunaayitid dursaa jira. Siitiin osoo tapha tokko harkaa qabuu, Liivarpuuliin ammoo qabxii 10'n dursuu danda'eera. Leenjisaan Liivapuul Kiloop, BBC Sport'tti yoo himan ''tapha gaarii fi dogoggora guddaan daawwadhe. Tapha kamuurratti dogoggoroota akkasii yoo raawwattu, gooliin sirratti lakkaa'amuu hin oolu.'' Taphni walakkaa jalqabaa gaarii akka ture dubbatan Kiloop. Boqonnaa booda tooftaa jijjiiratanii galan, nutimmoo sarara gidduutti sochii gahaa gochuu hin dandeenyee jedhan. ''Kubbaa miilaa taphannetti gammadeera. Goolii 4-1 injifatamuu keenya ibsuun akkaan ulfaata.'' Leenjisaan Siitii Peep Gaardiyoolaa gama isaan boqonnaa booda ''gahumsaan taphni taphanne adda addummaa uumeera'' jedhan. ""Waggoota hedduuf asitti injifachuu hin dandeenye ture. Yeroo itti aanu bakka uummatni jirutti injifanna jedheen abdadha. Anfiild qormaataan kan guutame jedhan. Injifannoo barbaachisaa ta'e ta'us dubbatanii taphoota walitti aanan 10 injifachuun addadhas jedhaniiru."	https://www.bbc.com/afaanoromoo/oduu-55976511
sports	Olompikii Tokiyoo: Murteessituu hijaaba uffattu jalqabaa Olompikii irratti seenaa galmeessuuf jirtu	Saaraa Gamaal wantoota gurguddaatti milkaa'uun rikardii gaarii qabdi. Lammiin Masirii taphattuu kubbaa kachoo taatee fi ogummaa siivil injineriingii qabdu Saaraan amma hojiishee gara murteessummaatti jijjiiruun Olompikii Tookiyoo  irratti hijaaba uffachuun taphachiisuun seenaa haaraa hojjechuuf jirti. Saaraan dubartii Musiliimaa jalqabaa hijaaba uffachuun Olompikii Tookiyoo irratti kubbaa kachoo taphachiiistu tahuuf jirti. Kana qofa osoo hin taane haalumti tapha kubbaa kachoo isheen taphachiisuuf jettuyyuu jalqabaaf kan taphatame Tokiyootti ji'a Adoolessaa kana keessadha. Kubbaa kachoo 3x3 ispoortii addunyaa irratti magaalaa keessatti irra caalaa taphatamu jedhamuun kan beekamu ture. Asumaa jalqabuun addunyaa irratti paarkiiwwan keessatti bakkeewwan bashanannaatti kubbaa daandii irraa 'streetball' 'Blacktop' yookaan ammoo 'Playground Ball' jedhamuun taphatama. Akka tilmaamamutti biyyootni 182 fi taphattootni 430,000 tahan akka addunyaatti tapha kubbaa kachoo 3x3 kana taphatu. Saaraanis dubartii Arabaa fi Afrikaa jalqabaa tapha 3x3 kana dorgommii Olompikii irratti taphachiistu tahuu isheeti. Saaraan Olompikii irratti hirmaachuun ''abjuu'' ishee tahuu himti. Sababa weerara koroonaavaayirasiin dorgommichi gaggeeffamuu isaayyuu hin barree ture. ''Ni gaggeeffamamoo hin gaggeeffamu kan jedhu baay'ee nu yaadessee ture, garuu dhumarratti akka gaggeeffamu barame.'' Maatiin ishee hundi akka itti boonan Saaraan himte. Bu'aan hojii ishee kun akka haalaan eegdu ishee taasisuus himti. ''Yeroo matuma kee qofa osoo hin taane [addunyaa Afrikaa fi Arabaa] bakka buutu itti gaafatamummaa guddaadha.  Salphaa miti. Bakka buutuu isaanii cimtuu tahuu waan barbaaduuf waaniin dandahu hundaa nan godha.'' Saaraan nama suuta dubbattudha, seeqaan haasofti. Romaaniyaatti erga tapha kubbaa kachoo taphachiistee sa'aa muraasa booda gara Masiriitti deebitee na waliin haasofte. Yeroo hundumaa yeroon waa hojjedhu, waan guddaa akka tahen yaada. Allaah carraa haaraa isa kanaan duraa caalu anaaf banuun na raajeffachiise,'' jechuun natti himte. ''Bara dorgommii darbe tapha walakkaa xumuraa liigii Masirii kan dhiirotaa akkan taphachiisuuf nan filatame. Sun matuma isaan milkaa'ina tokkodha.'' Bara kana ammoo Saaraan gahumsa ishee kana gara sadarkaa caalutti ceesisuun, tapha xumura waancaa dhiirotaa Masirii fi tapha Kubbaa Kachoo Ligii Afrikaa taphachiifte. Isaan kunneen anaafis tahe murteessitoota dubartoota tahan Masirii keessa jiraniif tarkaanfii guddaa turan. Sababni isaas biyyicha keessatti yeroo jalqabaafidha dubartiin tapha xumura waancaa dhiirotaa irratti murteessituu tahuun kan taphachiifte. Milkaa'ina Saaraa yeroo dhiyoo kanaa akkuma jirutti tahee garuu imalli isheen gara Olompikiitti goote baay'ee dheeraadha. Ijoollee durbaa xiqqoo taatee yeroo obboleettiinshee hangafaa kubbaa kachoo taphattu ilaalaafi yeroo isheen shaakala deemtu ishee gaggeessaa guddatte. Yeroo umuriinshee waggaa shan tahu, Saaraan Kubbaa Kachoo taphachuu jalqabde. Yeroo umuriin ishee waggaa 15 tahu ammoo murteessituu taate. Waggoota saddeetiif Saaraan taphattuu fi murteessituus tahuun hojjechaa turte. Akka jettutti tapha dhiisuun hojii murteessummaa irratti qofa xiyyeeffachuuf murteessuun qormaata guddaa itti taheera. ''Waan kana keessatti nama jalqabaa yeroo taatu salphaa miti- kana gochuuf jagna tahuu qabda.'' ''Garuu yeroo waan tokkotti amantu, akkasuma yoon tarkaanfii tokko fudhe ni taha jettees amanuu qabda.'' Saaraan wantoota hedduu al tokkotti wal madaalsiftee deemaa turte. Ammayyuu injiinera tahuun ni hojjetti. Yerooma abjuu tapha kubbaa kachoo ishee ari'aa turte sanadha waggaa shaniif kan injineriingii baratte. Ulfaataa ture jette, garuu yerookoo daandii lamaan gidduu jiru wal madaalsisee akka deemuuf maatiikoo na barsiisuun na deeggaraa turan. Amma miiltoowwan hojii ishee warra ishee dinqisiifatan keessaati. ''Tapha koo ni ilaalu. Olompikii irrattis na deeggaru.'' Karaa hundumaan amantaan ishee jabeessee akka ishee dhaabe dubbatti Saaraan. ''Waan kaniin dandahu hundaan yoon hojjedhe waan gaariin naaf dhufa jedheen amana. Waan qabdu hundaan cimtee hojjechuu qabda. Kanaaf 'waan dandahu nan godheen, Waaqaaf dhiise, inni imalakee qajeelcha.'' Tapha hundumaa dursitee nama akkasiiti. ''Nan kadhadha, adaraa yaa Waaqayyo tapha yookaan dorgommii cimaa akka haa tahu nu gargaari.'' Dirree keessatti waan uffattu kanas amantichuma kanatu ishee qajeelche. Saaraan erga bara 2017 seerri isaa jijjiiramee murteessituu jalqabaa FIBA sadarkaa dorgommii idil-adunyaatti hijaaba uffachuun taphachiistu tahuu isheeti. Saaraan deebiin argattu hunduu gaarii akka tahe himte. ''Taphattootni tokko tokko uffannikee gaariidha naan jedhu,'' jette. Murteessitootni dubaraa baay'een akka abjuu isaanii fi amantaa isaaniin mul'ataniif karaa saaquukoof, anaaf waan gaariidha.'' Saaraan shamarran murteessitoota tahan biyyashee keessaa baay'een, ''dorgommii idil adunyaa guddaa irratti carraa hirmaachuu yookaan addunyaa guutuu irra imaluu hin arganne,'' jedhanii naa barreessuu jette. ''Ana caalaa hojjechuu dandeessu jedheen isaanitti hima. Bakka barbaaddanitti mul'ata keessan dhugoomsuu dandeessu. Humna kana gochuu qabdu.'' ''Fuuldura isaanii murteessituu tahuuf yaaduun isaanii kabajaa guddaadha. Yoo jabaatanii hojjetan abjuu isaanii bira ni gahu.'' Shamarran Musiliimaa addunyaa irraa ishee daawwatan milkaa'ina ishee irraa akka baratan barbaaddi. Tokiyootti dirree cinatti waan ishee arganiif. ''Xiyyeeffannookee waan gaarii tahuu barbaaddu irra godhi. Galma guddaa qabaadhu. Akkasiin bakka guddaa yaaddee sana ni geessa. Ani nuyi dubartoonni humna ajaa'ibsisaa qabna jedheen amana. Nuyi baay'ee baay'ee cimoodha.''	https://www.bbc.com/afaanoromoo/oduu-57910922
sports	Waancaa Afrikaa 2021: Sababa Covid osoomallee taphattoonni 11 hafan taphni hin haqamu jedhame	Biyyoonni weerara Covid'n rakkataa jiran taphattoota qaban keessaa osoomallee 11 hafanii taphni suni hin haqamu jedhame. Qajeelfamni Konfedereeshinin Kubbaa Miilaa Afrikaa (Caf) haaraa bahe akka jedhetti osoo taphattoota 11 keessaa karri eegaanillee dhibe taphichi inuma taphatama. Biyyi sagantaa baherratti argamtee taphatuu dhabde garee ishii morkatuuf galchiin 2fi qabxiin sadii ni kennama jedhameera. Qajeelfamni kuni taphichi Dilbata har'aa eegaluu isaan dura biyyoonni taphattoonni isaanii Covid-19'n qabamuu erga ibsanii booda bahe. Akka murtee ''addaatti'' koreen dorgommicha qopheessu ''murtee madaalawaa ni fudhata,'' jedheera Konfedereeshiniin Kubbaa Miilaa Afrikaa. Gaafa Jimaataa Masriin imala gara biyya dorgommicha qopheessitu Kaameroonitti taasistu tursiteetti. Kaampii leenjiitti koronaavaayirasiin namni qabame waan argameef leenjiin haqameera. Jarri Fara'oon biyya kamuu caalaa Waancaa Afrikaa si'a torba fudhatan kuni gaafa Sambataa gara Kaameroon imalaniru. Jifataan Arsenaal Piyere-Emeriik Obamiyaang taphattoota Gaabon lama gaafa Kamisaa koronaavaayirasiin irratti argame keessaa tokkodha. Giiniinis taphattoota ishee sadii bakka leenjii Ruwaandaatti dhiistee deemte. Torban darbe garee Itoophiyaa waliin ramadamte Keep Verdeefi biyyi yeroo jalqabaa Waancaa Afrikaarratti hirmaattu Gaambiyaa keessatti taphattoonni Covid qabaman argamaniiru. Tuniziyaanis kaampii walmorkii dura qophaa'e keessa namni Covid qabame argamuu ibsiteetti. Garee Itoophiyaa dursee gara Kaameroon imale keessa taphataan koronaavaayirasiin qabame jiraachuun isaa hin ibsamne. Waancaan Afrikaa Dilbata har'aa tapha qopheessituu dorgommichaa Kaamerooniifi Burkinafaasoon waliin taasisaniin eegala.	https://www.bbc.com/afaanoromoo/isportii-59927396
sports	Xaaliyaanitti taphataa Arsenaal dabalatee hedduun waraanaman, namni tokko du'e	"I﻿taalii handaara magaalaa Miilaanitti haleellaa meeshaa qara qabuun raawwatameen taphataa Arsenaal dabalatee yoo xiqqaate namoonni shan waraanamuun miidhaman, namni tokko haleellaa kanaan du'eera jedhe poolisiin. M﻿iidiyaan biyyattii akka gabaasanitti giddu-gala daldalaa tokkotti qarshi-qabaa kan ta'e namni umrii waggaa 30, nama haleellaa kana raawwateen waraanamee du'e. T﻿aphataan sarara ittisaa biyya Ispeen fi kilaba Arsenaal, kan ergisaan kilaba biyya Itaalii- A.C Monza jiru kanneen waraanamanii guddoo miidhaman keessaati. K﻿ilabiin Monza kilaboota garee Serie A keessaa sadarkaa 15ffaarra jira. N﻿amni umrii waggaa 46 haleellaa kana raawwachuun shakkame to'annoo poolisii jala ooleera, poolisiin yakki raawwate shororkeessummaan gonkumaa wal hin qabatu jedheera. N﻿amni haleellaa raawwate kun sammuunsaa kan dhukkubu ta'uu gabaasaaleen ibsaniiru, namni kun osoo giddu-gala daldalaa keessa jiruu billaa bakka jiruu luqqisuun namoota waraanuu eegale. Namichi kun akka sa'aatii biyyattiitti gara sa'aatii 18:30 (16:30 GMT)tti giddugala daldalaa naannoo sana jiru- Carrefour jedhamutti  bakka billaan itti gurguramuu luqqifatee namuma arge waraanuu eegale. W﻿ayita taateen kun mudatu namoonni rifaatuudhaan baqachaa, kaan ammoo iyyaa turan. Namni haleellaa raawwate kun maamiltoota hedduun to'annoo jala ooluun poolisii bakka sana ga'eef dabarfamee kenname. Taphataan sarara ittisaa Ispeen (ganna 29) Maariin dugda isaa irra waraanamuun madaa'e - garuu miidhaan isaa lubbuu isaa balaadhaaf kan saaxilu miti. Bakka bu'aan isaa Arturo Canales BBC'tti akka himetti taphataan kun of beekee akka jiruu fi  miidhaan qaamaa hamaan akka irra hin geenyes ibse. Hojii gaggeessaan kilabii Monzaa, Adriyaanoo Gaaliyaaniin miidiyaa Sky Itaalii jedhamutti akka himetti, Maariin yeroo haleellaan kun raawwatamu haadha warraa fi ilma isaa xiqqaa waliin meeshaa bitaa ture. ""Ilma isaa konkolaataa (gaarii) daa'imman ittiin oofan keessa taa'ee haadha warraa isaa ammoo of cinaa qaba ture. Homaa hin hubanne. Sana booda dugda isaa keessatti waan dhukkubbiin itti dhaga'ame, kunis haleellaa yakkamaa sanaa ture,"" jedha Aab Galliani. ""Akka carraa battala sn, yakkamaan kun osoo nama tokko qoonqoo isaa waraanuus argeera. Waan ta'e hunda argeera, baay'ee jeeqame,"" jechuun Galliani dabalee dubbateera. Hojii gaggeessaan kun taphatichi ''dugda isaa irra waraanamuun baayyee madaa'ulle lubbuun isaa haala yaaddessaa  irra akka hin jirree fi ''dafee fayyuu akka danda'u,'' dubbate. Mariin Guraandhala 2020 keessa garee Biraazil- Filamingo irraa gara Arsenaaltti kan makame yoo ta'u, yeroo 19 qofa garee Arsenaal taphatee yeroo ammaa ergisaan kilabii Itaalii sadarkaa olaanaa qabu- Monza waliin jira. Leenjisaan Arsenaal Mikel Arteta akka jedhetti: ""Reefuun bare. Edu [daayreektarri teeknikaa Arsenaal] firoota isaa waliin wal qunnamtii akka qabu nan beeka. Hospitaala jira, garuu waan fooyyee qabu fakkaata."""	https://www.bbc.com/afaanoromoo/articles/ckv2yqje714o
sports	Atileet Xirunash Dibaabaaf gulantaan Komaandarummaa kennameef	"Komishiniin Mana-Sirreessaa Federaalaa Atileet Xirunash Dibaabaatiif badhaasa niishaanii addaafi gulantaa komaandarummaa kenneef. Komishiniin Mana-Sirreessaa ateleetoota miseensa kilabii ispoortii dirree irratti bobba’aniin qabxii olaanaa galmeesiisan 78f badhaasa maallaqaafi niishaanii addaa kenneeraaf. Kilabiin isoopoortii Mana-Sirreessaa waggoota sadan darban keessatti warqee 26, meetii 31, naasa 38, walumaagalatti meedaaliyaa 95, waancaawwan 8 fi dippiloomaawwan 47 dorgommiiwwan biyya keessaafi biyya alaa irratti argachuun himameera. Sirna badhaasichaa irratti Atileet Xirunash Dibaabaatiif niishaanii addaa kan kennameef yoo ta’u, Koomishinichatti sadarkaan Komaandarummaas kennameefiira. Komaandar Xirunash Dibabaas sadarkaa kennameefitti gammaduu kan ibste yoo ta’u, kilbii ispoortii Mana-Sirreessaa keessatti daa’imummaan qacaramuun sadarkaa amma irra geessee qaqabuu kaaftee jirti. Kaayyoon badhaasichaas atileetoonni dargaggoonni kilabicha keessaa cimanii akka hojjatan, akka jajjabeefamaniifi sadarkaa fooyya’aa irra akka gahan ni taasisa kan jette Atileet Xirunash, atileetoonni Komishinichaa dameewwan dorgommii adda addaatiin milkaa’oo ta’usaanii ibsite jirti. Komishinichi isporteessitoota 34f saajiinii ittaanummaa irraa kaasee hanga gulaantaa komaandarummaaatti guddina yoo kennuuf, ispoorteessitoota 19f ammoo badhaasa maallaqaa, akkasums 13f ammoo guddina gulantaafi maallaqatu kenname. Badhaasni niishaanii addaa Xirumashiif kenname kunis Komishinara gargaartuu Daraartuu Tulluutti aanee yeroo lammaaffaatiif kan kennammee akka ta’e Federeshiniin Atileetiksii Itoophiyaa ibseera. Xirunash Dibaabaa bara 1985 kana dhalattee yoo taa’u, atliileetii seenaa atileetiksii keessatti umurii ijoollummaatiin shaampiyoonaa dubartootaatti makamuun, dorgommiiwwan Oloompikii fageenya meetira 5,000/10,000 milkaa’u dandeesse kan jalqabaati. Isheenis atileetii dubartii fiigiicha dheeraa lamaan dorgommii  tokko irratti mo’achuu dandeesse kan jalqabaati. Xirunash Dibaabaa Asrii magaalaa Boqajjiitti dhalatte. Boqojjii bakkeen Xurunash itti dhalatte kun bakka atileetoota bebbeekamoo biyyattii kan akka Daraatuu Tulluu, Qananiisaa Baqalaa addunyaa atileetiksii keessatti maqaa horatan irraa argamaniidha. Xirunash milkaa’ina fiigiichaa ishee kanaaf kan gumaacheef wayita tokko yoo dubbatteetti, ‘‘mana barnootaan booda guyyaa hunda haadha koo bishaan lagaa waraabuun gargaaruuf dhaqaa gala fiigaan gudadhee,"" jettee turte. Xiruunash maatii ishee keessaa kan atileetitksiin hawwatame ishee qofaa miti. Obboolaa ishee dubaraa afur waliin addunyaa atileetiksii keessatti milkaa’inaan maatii maqaa gaarii horatedha. Xirunash malee, Ejigaayyoo, Ganzabee, Haannaa fi Meelaati obboolooteshee maqaan qee’ee atileetiksii addunyaarratti yeroo huda kaafaman keessaati."	https://www.bbc.com/afaanoromoo/articles/c6pn8d8k3l4o
sports	Shaampiyoonaa Atileetiksii Addunyaa ganna 20 gadii: Itoophiyaan medaaliyaa shanaffaa argatte	Itoophiyaan Shaampiyoonaa Atileetiksii Addunyaa umrii 20 gadii irratti atileetiksiitiin medaaliyaa shanaffaa argatte. Fiigicha 3000m gufachiisaan gaafa Jimaataa kan hirmaatte Zarfee Wandimmaagany atileetii Keeniyaa Jaakiliin Chepkowechitti aanuun lammaffaa xumurtee meetii argatte. Atileetiin Keeniyaa biroo Feeyiz Cherotich immoo sadaffaa atileetiin Itoophiyaa biroo Immabeet Kabbadaa immoo afraffaa baate. Shaampiyoonaan Atileetiksii Addunyaa umrii 20 gadi Roobii eegalee biyya ollaa Itoophiyaa Keeniyaatti adeemsifamaa jira. Dorgommii guyyaa sadaffaa isaa qabateen Itoophiyaan warqii tokko, meetii sadiifi maaldaa yookiin nahaasa tokko argatteetti. Gabatee medaaliyaa shaampiyoonichaa Keeniyaan warqii 3, meetii 1 fi nahaasa 2 argachuun dursaa jirti. Itoophiyaan warqii lamaafi meetii tokko kan qabdu Finlaanditti aantee medaaliyaa shaniin sadarkaa sadaffaarra jirti. Dorgommii 3000m gaafa Roobii dorgomameen atileet Taaddasaa Warquufi Alu Abdulmannaan atileetii Ertiraa Habtom Saamu’el of duuba aansuun warqiifi meetii argamsiisan. Gaafa guyyaa lammataa, Kamisa, immoo atileetiin 3000m’n warqii argate Taaddasaan 5000m’n dorgomee lammaffaa bahuun ofiifis biyyaafis medaaliyaa lammataa argate. Addis Yihuneen immoo 4ffaa bahe. Gama kaaniin immoo fiigicha 3000m dubartootaan immoo Malkinaat Wudduu isheef yeroo saffisaa kan ta'e galmeessuun sadaffaa baate nahaasa argatte. Dorgommii 5000m dhiiraafi 3000m dubartootaa lamaanuu kan injifatan atileetota Keeniyaati. Dorgommii warqii itti argate booda BBC’n kan isa dubbise atileet Taaddasaa Warquun guddaa gammadu hime. ‘’Dorgommiin waggaa 20 gadii kuni ka’umsa waan ta’efi dorgomees warqii waan fideef baay’ee gammadeera,’’ jechuun dorgommii fuul duraaf akka isa kakaasu hime. ‘’Kana dura kanneen akka Salamoon Baaraggaafi Muktaar Idiriis fa’i dorgommii kana irratti medaaliyaa argatanii turan. ''Anis isaan fakkeenya godhadhee Shaampiyoonaa addunyaafi olompikii dhufuu irratti cimee hojjedhee nan hirmaadha jedhee nan yaada.'' Guyyaa bori dorgommii 1500m dhiiraafi 800m dubartootaa akkasumas adeemsa miilaa 10,000m dubartootaa atileetin Itoophiyaa irratti hirmaattu ni gaggeeffama. Dorgommiin Shaampiyoonaa Atileetiksii Addunyaa gaafa Dilbataa xumurama.	https://www.bbc.com/afaanoromoo/oduu-58286695
sports	Waancaa Addunyaa Kaataar: Istaadiyemii keessa alkoolii gurguruun dhorkame	"Istaadiyeemota saddeettan dorgommiin Waancaa Addunyaa Kaataar itti gaggeeffamurratti dhugaatii alkoolii gurguruun dhorkame. Kun kan dhaga’ame Federeeshiniin Kubbaa Miilaa Addunyaa (FIFA) dorgommichi banamuu dursee imaammatasaa geeddaruu hordofeeti. Gurgurtaan dhugaatii alkoolii biyya Muslimaa kan taate Kaataaritti garmalee daangeffamuun, istaadiyeemota keessaa iddoowwan ‘filatamanitti’ ni dhiyaata jedhamee karoorfamee ture. Kanneen iddoowwan isteediyeemichaa addaafi murtaa'oo tahan keessatti ammallee dhugaatii alkoolii bitachuun ni danda’ama. Waancaan Addunyaa Dilbata dhuftu kan eegalu yoo ta’u, Kaatar - Ikuwaador waliin taphachuun eegalama. Budweiser ispoonsara FIFA isa guddaa yoo ta’u, qabeenyummaan isaa kan dhaabbata biiraa AB InBev jedhamuti. Kaampaaniin kun mirga biiraa Waancaa Addunyaarratti gurguruu addatti qaba. ''Qondaaltoonni Kuwaatariifi FIFA waliin mariyachuu hordofee murtoon Feestivaala deeggartoota dorgommichaa dhugaatii alkoolii gurguruu irratti xiyyeeffatu murtaa’era,"" jedhe Federeeshiniin Kubbaa Miilaa Addunyaa. ""Dhugaatiin [alkoolii of keessaa hinqabne] Bud Zero istaadiyeemota hunda Waancaan Addunyaa Kuwaataritti gaggeeffamurratti ni dhiyaata,’’ jedhame. ""Qondaaltonni biyya dorgommicha keessummeesituu fi FIFA istaadiyemoonni fi naannoowwaan istaadiyeemoonni itti argaman bakka daawwattoonni fi dinqisiifattoonni ispoortii itti gammadan fi kabajaan keessummaa’an ta’uu mirkaneessuu itti fufu,’’ jedhe FIFAn. Dhugaatii alkoolii daangeffamuu hordofee Budweiser toora tiwitaraa gubbattii Jimaata kana ''murtoon ulfaataadha’’ jedhee maxxanseetu gara boodaarra maxxansa sana haqe. Dubbi-himaan dhaabbata AB InBev akkaataa istaadiyeemii keessatti hojjachuuf karoorfanneetti itti fufuu hin dandeenye, sababiin isaammoo ''haalichi to’annoo keenyaan oli'' jedhan. Waldaan Deeggartoota Kubbaa Miilaa (FSA) yeroo murtoon deeggartoota dorgommichaa baayyeetti dhugaatii alkoolii gurguruu daangeffame qeeqe. ''Daawwattoonni kaan isaanii dhugaatii alkoolii yeroo taphaatti argachuu fedhu, kaan isaanii ammoo hin fedhan. Gara xumuraatti murtoon geeddarame rakkoon bal’aa jiru ibsa. Koreen dorgommicha qindeessu deeggartoota dorgommichaa waliin wal hubachuu dhabuu fi iftoomina dhabuu mul’isa,’’ jedhe Dubbi-himaan Waldaa Deeggartoota Kubbaa Miilaa. Hagayya darbe FIFA’n guyyaaa dorgommiin Waancaa Addunyaa itti eegalamu kan geeddare yoo ta’u, tapha jalqabaatiin Kaataar - Ikuwaador waliin morkatti."	https://www.bbc.com/afaanoromoo/articles/cekvg59r7rvo
sports	Chaampiyoonsi Liigiin Awurrooppaa har'a eegala, eenyutu injifachuu mala?	Chaampiyoonsi Liigiin Awuurooppaa kilaboota jajjaboo biyyoota Awurrooppaa dirreewwan kilaboota hirmaataniitti dhaqaa galaan taphatamuun har'a eegala. Taphoota har'aa eegaman keessaa Maachistar Siitiin Siiviiyaa wajjin, PSG'n Juveentuus waliin Saalsibarg Miilaan waliin, Cheelsiin Dayinaamoo Zaagreeb waliin kan taphatan warreen bashannansiisoo ta'u jedhaman keessaati. Dorgommii bara kanaa wantota hawwataa taasisan keessaa inni ijoon jijjiirraa taphattootaa bona kanaan walqabatee kilabootni hirmaataan gariin akkaan sodaachisoo ta'uu isaaniiti. Kilaba Jarman Boriishiyaa Doortimuund irraa gara kilaba Ingilaand Maanchistar Siitii kan dhufe Erliing Halaand dorgommii kana irratti bahee mul'ataa jedhamee eegama. Halaand taphoota piriimiyeer liigii Ingiliiz jaha taphate keessatti haatriik lama walduraa duubaan tolchee goolii 10 lakkofsiseera. Baayeer Muuniik irraa gara kilba Ispeen Baarseloonaa kan ce'e Lowaandooskiinis akkasuma Laaligaa keessatti gahumas gaariin goolii galchuutti jira. Baarseloonaan ramaddii C jalatti Baayeer Miyuuniik, Inter Miilaaniifi Viktooriyaa Pizeen waliin ramadame. Ramaddiin kun isa cimaadha jedhameera. Hawwii guddaa Chaampiyoonsi Liigii Awurooppaa inifachuu kan qabu kilabni Faransaay PSG'n dorgommii bara kanaa irratti taateewwan eegaman keessaati. Bara darbe diraamaa dirree warra shaampiyoonaa Riyaal Maadriiditti isaan mudateen tapha walakkaa xumuraan kan injifatame PSG'n bara kana Meesii, Neeymaariifi Mbaappeen walsimuu isaaniitiin sarara fuuldura sodaachisaa qaba jedhu warri Kubbaa miilaa xiinxalan. Sadeen bara dorgommii reefu eegalu kanattuu kubbaa goolii ta'u walii isaaniif dabarsuun gooliiwwan 32 lakkoofsisaniiru. Neeymaariifi Meesiin qofti bara darbe guutuu lakkoofsi gooliifi kubbaa gooliif mijaaye dhiyeessan 36 yeroo ta'u, bara kana taphoota jaha qofaan 22 gaheera. Dhaabatni ragaalee xiinxalu, Gracenote, jedhamu xiinxala hanga ammaa taasiseen bara kanas carraa shaampiyoona ata'uu guddaa kan qabu shaampiyoonaa bara darbee Riyaal Maadriidi. Akka xiinxala dhaabbata kanaatti Maadriid dhibbeentaa 21'n injifachuu mala jedhamee sadarkaa jalqabaarra kaahameera. Maanchistar Siitiin dhibbeentaa 20'n carraa injifacuu qaba jedhamee sadarkaa lammaffaarra kaahame. Bara darbe Xumuraaf gahee kan injifatame Liivarpuul dhibbeentaa 19'n injifachuu mala jedhamee sadarkaa sadaffaarra jira. Itti aansee Baayer Miyuuniikiifi PSG'tu jira. Hoogganaan damee xiixalaan kubbaa miilaa dhaabbatichaa Simoon Gleev ''dorgommichi osoodhuma hin eegalamiinuu, Maadriid, Siitiifi Liivapuul walitti dhibbeentaa 90 oliin sadarkaa mo'anii darbuurra gahuu qabu'' jedhan. Cheelsii, PSG, Atileetikoo Maadriid fi Baayer Miiyuunikis carraan sadarkaa mo'anii darbuu itti gahan dhibbeentaa 80 olii jedhan.	https://www.bbc.com/afaanoromoo/articles/cw0n6n9zl2lo
sports	Atileetiin Itoophiyaa Shuraa Qixxaataa osoo eenyuyyu hin eegiin Maraatoonii Landan injifachuun hedduu ajaa'ibsiise	Atileetiin Itoophiyaa Shuraa Qixxaataa maraatoonii Landan irratti injifannoo argateera. Atileetii Keeniyaa Eliyud Kipchoogee caaluun sadarkaa 1ffaan yoo xumuru Kipchoogeen 8ffaan xumure. Eliyud kipchogeen dorgommii kana mo’achuu hin dandeenye. Kipchogeen haalaan eegamaa turus sadarkaa 8ffaan xumure. Shuraa Qixxaataa dorgommicha sa’a 2:05:41 galuun 1ffaan xumure.  Lammiin keeniyaa Vinsent Kipchumba 2ffaa yoo bahu, Siisay Lammaa 3ffaa baheera. Kipchoge dorgoma jedhamee kan eegamaa ture Mosinet Geremew dorgommicha sadarkaa 4ffaan xumure. Waasihun Mulee 5ffaa, Tolaa Taammiraat 6ffaan yoo xumuran atileetotni Itoophiyaa dorgommii kanaan milkaa’aniiru. Shuraa Qixxaataa akkan dorgommicha mo’adhuuf Qananiisaan na gargaarera jedhe. Haala akkamiin akkan fiiguu qabu isatu na gorsaa ture jedhe. Shuraan dorgommicha mo’achuu isaaf akka hedduu gammades himeera. Atileetiin Itoophiyaa Qananiisaa Baqqalaa miidha isa mudateen Jimaata darbe ture akka dorgomuu hin dandeenye kan ibse. Dorgommiichi Qananiisaa fi Kipchoogee gidduutti taasifama jedhames haalaan eegamee ture. Atileetotni lamaanuu dorgommichaan saffisa guddaa addunyarratti kan galmeessan yoo tahu Qananiisaan bara darbe Berlinitti sekendii lamaaf qofa ture rikardii cabsuu irraa kan hanqate. Haalli qilleensaa Landan ammaa roobaa fi qilleensa ciidha hamaan kan guutamedha. Dorgomtoota Maraatooniif rakkisaa tahuu akka hin hafne miidiyaaleen UK gabaasa turan. Dorgommii Maraatoonii dubartotaa Landan Virjin Manii Landan kanaan atileetiin Keeniyaa rikardii harkaa qabdi Birigid Kosgi 1ffaan yoo xumurtu, atileetiin US, Saaraa Haal ammo 2ffaan xumurte. Atileetiin Keeniyaa biraan Ruut Chpinigetich sadarkaa 3ffaan xumurte. Atileetotni Itoophiyaa Asheetee Bakaree fi Magartu Alemu sadarkaa 4ffaa fi 5ffaa qabachuun dorgommicha xumuran.	https://www.bbc.com/afaanoromoo/oduu-54410099
sports	Peep Gaardiyoolaan Liivarpuuliin qaqqaabuun waan danda'amu miti jedhan	Maanchistar Yunaaytidiin erga 2-1 injifatamanii booda dorgommii Piriimiyeerliigii kanaan 'Liivarpuuliin qaqqabuun waan dhugoomu miti' gahee keenya garuu itti fufnaa jedhan Leenjisaan M. Siitii Peep Gaardiyoolaa. Maanchistar Siitiin, M. Yunaayitidiin injifatamuu isaatiin, darbees Liivarpuul tapha isaa kaleessaa injifachuurraa kan ka'e garaagraummaan qabxii garee lamaan gidduu jiru 14 gaheera. Arsenaal itti fufee mo'atamamoo maaltu ta'a? Leenjisaan Arsenaal Unaay Emirii ari'ame Sadarkaa lammaffaarra kan jiru Leester Siitiin tapha Siitiin wal isa qixxeessu tokko osoo qabu ammaa qabxii 11 Liivarpuulitti aanee, Siitiin ammoo qabxii sadiin dursaa jira. Gaardiyolaan sababani tpaha keenya cimsinee itti fufnuuf hedduutu jiraa jechuun abdii akka hin kutannee dubbatan. Wanni abdii M. Siitii laliisiisu taphoota hanga ammaatti taphataman 16 keessaa 15 kan injifateefi liigicha dursaa jiru Liivarpuul qabxiilee gatuu yoo danda'edha. Istaadiyoomii 'Etihad' gooliiwwan lamaan Maanchistar Yunaaytidiin morkataa isaarratti olaantummaa goonfachiise kan lakkofsisan Maarkuus Raashfoord fi Antoniy Maarshaali. gooliin lameenii walakkaa taphaatti garaagarummaa daqiiqaa muraasanii. Taphni kun walakkaa isa lamataatti muddama kan keessummeessa yoo ta'u taphataa sarara giduu Maanchisatr Yunaayitiid Freed irratti qaruuraawwan bishanii darbatamanii arrabsoon sanyummaas isa mudateera. Maarkus Raashfoord taphataa cimaa tapha kanaa turee jedhameera. Yunaayitid qabxii 24 Cheelsiitti aanee sadarkaa shanaffaarra taa'eera.	https://www.bbc.com/afaanoromoo/oduu-50703948
sports	'Qabxii gaarii galmeessuuf qaamaafi miiraan itti qophoofneerra'	Itoophiyaa Olompikii Tookiyoo irratti seenaa Abbabaa Biqilaa deebiifte galmeessuuf qophii attamii gachaa akka jirtuu BBC'n turtii leenjiisaafi atileetoota hirmaatan keessaa tokko waliin taasise kunooti.	https://www.bbc.com/afaanoromoo/oduu-57909369
sports	Obaamiyaang: Dursaan taphattoota Arsenaal waliigaltee haaraa waggaa sadiif mallatteesse	Dursaan taphattoota Arsenaal Piyeer- Emeriik Obaamiyaang kilaba isaa Arsenaal waliin turuuf waliigaltee haaraa waggaa sadii mallatteesse. Jifataan waggaa 31 kun Amajjii bara 2018 ture Arsenaal kan seene. Bara dorgommii 2018-19 kophee warqii Pirimiyeer Liigii argate. ''Arsenaalin nan amana. Waliin waan guddaa dalaguu dandeenya,'' jechuun dubbate. Silaa waliigalteen Obaamiyaang bara dorgommii 2020-21 ni xumurama ture. Kana jechuun Amajjiirraa eegalee kilaboota kaan seenuuf marii eegaluu danda'a. Pirimiiyer Liigii baranaa Fulbaana keessa torban darbe eegalerratti galchii Arsenaal Fulihaam itti injifate galcheera jifataan lammii Gaabon Obaamiyaang. Adoolessa keessa yeroo Arsenaal Chelsii injifachuun waancaa FA fudhate Obamiyaang goolii lama galchee ture. Arsenaal waancicha fudhachuun isaa waancaa Yurooppaa Liigii baranaarratti akka hirmaatu dandeessisa. ''Obaamiyaang nu waliin turuu isaa barbaanna,'' jedha leenjisaan Arsenaal Mikel Arteettaa. ''Taphataa cimaadha. Yeroo gabaabaa keessatti galchii 50 kilabichaaf lakkoofsisuun isaa waa'ee isaa waan sitti himu qaba,'' jechuun ibse. Yeroo kilabicha seene riikardii yeroosin paawundii miiliyoona 56'n kan mallatteesse Obaamiyaang, walmorkii 111 irratti hirmaate keessaa galchiiwwan 72 galcheera. Taphoota Pirimiyeer Liigii 86 inni irratti qooda fudhate keessaa galchiiwwan 55 yoo galchu, kaan akka galchanif galchiiwwan 12 tumse. Taphataan cimaa Afrikaa bara 2015 kuni Sadaasa keessa ture Giraanit Zhaakaa bakka bu'un dursaa taphattootaa Arsenaal kan ta'e. Ganna darbe kana Arsenaal ittisaa Biraazil Gabri'eel Magalees Liil irraa, Chelsiirraa Wiiliyaan akkasumas Daani Kebaayosh ergisaan Riyaal maadiridirraa fidateera.	https://www.bbc.com/afaanoromoo/isportii-54173090
sports	Olompikii Tookiyoo: Solomoon Tufaa, dargaggoo yeroo jalqabaaf tekuwaandoon Itoophiyaa bakka bu'u	Atileet Solomoon Tufaa dargaggoo gosa ispoortii tekuwaandoodtiin Itoophiyaa bakka bu'ee Olompikii Tookiyoo Jimaata har'aa ifatti eegaluurratti hirmaata. Gosa ispoortii bara 2000 eegale Olompikiirratti dorgomamaa jiru kanarratti Itoophiyaan yeroo hirmaattu kun yeroo jalqabaaf. Solomoon, darggoon ganna 23, waggoota saddeetiif garee biyyaalessaa Federeeshinii Woorlid Tekuwaandoo Itoophiyaa keessa hojjetaa akka ture BBC'f himeera. Solomoon biyya bakka bu'u kan danda'e gulaallii sadarkaa Afrikaatti bara 2020 keessa biyya Morookootti qophaa'e irratti milkaa'uu waan danda'eef. Ijoollee maatii isaa namoota sagal keessaa quxisuu kan ta'e Solomoon, obbolaan isaa dubartootaa lama atileetota maaraatoonii kan fiigan ta'anis inni garuu faana obbolaa isaa dhiiraa hordofe. Olompikii irratti hirmaachuun abjuu isaa yeroo dheeraati. Abjuu isaa kana milkeessuuf garuu barumsa adda kutuu dabalatee dhamaatii guddaa keessa darbuu dubbata. ''Olompikii kana irratti hirmaachuuf jecha dorgommii hedduun taasisee, biyya alaatti waldorgommii baay'ee mo'adhellee beeka. Miidhaanillee narra gahee isallee darbeen as gahe. ''Wanta danda'u hunda hojjedheen jira. Yoo Waaqni na gargaare medaaliyaa keessa seenee alaabaa kaasuun fedha,'' jechuun BBC'tti dubbate. Tekuwaandoo jechuun aartii lola harkaafi miilaati. Ispoorteessaa tekuwaandoof wantoota barbaachisoo ta'an keessaa saffisaan yaaduu, tarkaanfii fudhachuufi ofirra gaggalagaluu akkasumas ga'umsaan morkataa ofii rukutuu ni argamu. Olompikii Tookiyoo irratti Solomoon ramaddii dorgommii -58kg [dorgomtoota 58kg gadi] jedhuun dorgoma. Gosa dorgommii kana keessa atileetonni 16 ni jiru jechuun ibsa. ''Dorgommichi guyyaa tokkoon dhuma. Ganama eegalee hanga galgalaa turuu danda'a. Yoo mo'atte darbaa, darbaa deemta.'' Kana jechuunis marsaa xumuraa gahuuf morkattoota isaa mo'u qaba jechuudha. ''Olompikii wanta ta'ef hunduu morkataa cimaadha. ''Taphni ni ulfaata jedhee nan yaada garuu anillee hojjedheera, wanta sodaadhe tokkollee hinqabu.'' Dorgommiin Solomoon boru, Sambata Adoleessa 24, 2021 taasifama. Akkuma atileetota atileetiksii dorgoman baatii saddeetiif hoteela taa'un 'torbanitti guyyaa jaha, ganamaafi galgala walumaa gala guyyaatti sa'aatii shanii hanga jahaa' qophaa'aa ture. Dabalataan, gara Tookiyoo deemuun dura gara Jarman dhaquun baatii tokkoof qophii taasiseera. Dhaloonni isaa Boqojjii, Arsiidha. Ijoollummaatti gara Finfinnee dhufee obboleetti isaa bira ture. Obbolaan isaa lamaan, Mastaawut Tufaafi Tigist Tufaa, maaraatoonii fiiguun beekamu. Ta'us inni, faana obboloota isaa yookiinis atileetota kaan Boqojjiin baafte hordofuu hin feene. ''Gara fiigichaa hin fedhu ture duraan. Amma ani kanaan jabaachaa deemnaan isaanillee na jajjabeessuu eegalani,'' jechuun waa'ee maatii isaa hima. ''Mana tokko keessaa Olompikii namni sadii darbeera. Amma maatiin kana yoo yaadan baay'ee gammadu,'' jechuun kana dura obbolaan isaa lama Olompikii irratti hirmaatuu isaanii dubbata. Akka inni jedhutti, ijoollummaatti gara Adaamaa deemee erga obbolaan isaa dhiiraa tekuwaandoo dalagan argeeti ispoortii kana kan caalsifate. Abjuu isaas godhatee, milkeesse. Solomoon dorgommii danuu irratti biyyaa bahee dorgomuus kanneen qabxii guddaa biyyaaf fide jechuun ibsu dorgommii Morokootti dorgomedha. Shaampiyoonaa Tekuwaandoo Afrikaa bara 2018 Agaadir, Morokootti dorgomame irratti ulfaatina 54'n warqiin injifate. Achumattimmoo World Taekwondo President's Cup irratti warqii fidee 'Best African Athlete' jedhamee filamuu, BBC'tti dubbate. Akkuma gosa ispoortii kaanii weerarri Covid isalleen jeqeera. Sababa Covid-19'n Olompikiin waggaa tokko akka achi siqee gaggeeffamu ta'eera. Erga weerara biyyoota walgahee kanaa booda dorgommii gahaa hin arganne jechuun ibsa. Dorgommiin tokkittiin alatti dorgome 'Turkish open' irratti yoo ta'u medaaliyaa maaldaa [sadaffaa] itti argateera. 'Atileetiksiitti aanee ispoortiin biyyaaf qabxii guddaa fidaa jiru tekuwaandoodha,' kan jedhu Solomoon, garuu deeggarsi taasifamu gahaa miti jechuun komata. ''Akka atileetiksiitti, akka kubbaa miilaatti nuun deeggaran. Kunimmoo jireenya keenya irratti dhiibbaa qaba.'' Teekuwaandoon maarshiyaal aartii Kooriyaa Dhaloota Kiristoos Dura bara 50 keessa jalqabeedha. Ta'us, bara 1910 - 1945 Jaappaan Kooriyaa to'atteetti ispoortiin aadaa Kooriyaa dhorkaman. Haa ta'u malee, maarshaal aartiin Jaappaan kanneen akka Kaaraatee, Juudoofi kaan manneen barnootaatti baratama ture. Kunis, ispoortichi baduurra inumaa akka lubbuu horatu taasisee bara 1955 maarshaal aartiiwwan Kooriyaa walittii dhufuun maqaa tekuwaandoo jedhamu jala tokko ta'ani. Boodarra beekamtii dabalaa, biyyoota addunyaattis babal'ataa adeemsa dheeraa booda waggoota 21 dura bara 2000 ifatti dorgommii Olompikiirratti dorgomamu ta'e. Olompikii irratti atileetonni Kooriyaa irra - aananis kanneen biyyoota gara garaa irraa dhufanis dorgommicha irratti milka'aniiru. Abdii kanaan kanneen gara Tookiyoo imalan keessaa immoo tokko atileetii Boqojjiin biqilchite, Solomoon Tufaadha.	https://www.bbc.com/afaanoromoo/isportii-57938052
sports	Waancaa Addunyaa 2022: Gareen Itoophiyaa Zimbaabuwee injifachuun qabxii sadii argate	Gareen Itoophiyaa gulaallii Waancaa Addunyaa bara 2022'f taasisaa jiruun guyyaa har'aa Magaalaa Baahirdaaritti Zimbaabuwee morkatee 1fi 0'n ijifate. Galchiin takkittii daqiiqaa 94''ffaa irratti Ashaalaw Taammanaa galcheen galmoofte. Injifannoon kuni mo'icha jalqabaa gareen Itoophiyaa ramaddii G keessatti taasiseefi qabxii sadii itti argatedha. Jarri Waaliyaa Wubatuu Abaataadhaan leenji'aa jiran garicha kan dursaa jirtu Afrikaa Kibbaa irraa qabxii tokko qofaan caalamanii sadarkaa lammataarra taa'aniiru. Taphicha dura leenjisaan Itoophiyaa taphicha irra aannee kennaan Ayyaana Waggaa Haaraa Itoophiyaa taasisna jechuun isaanii gabaafameera. Torban darbe gara Gaanaa kan imale gareen Itoophiyaa gaafa Jimaataa Gaanaa morkatee 1fi 0'n mo'amee ture. Guyyaa kaleessaa, Wiixata, immoo gareen Afrikaa Kibbaa Gaanaa 1fi 0'n injifachuun qabxii sadii argatee ture. Garee G keessa Afrikaan Kibbaa qabxii afur, Itoophiyaafi Gaanaan immoo qabxii 3, 3 qabu. Zimbaabuween qabxii tokko qofa qabdi. Biyyoonni kaan hedduus har'a tapha kan taasisan yoo ta'u isaan keessaa tokko qabxii Taanzaaniyaan Madagaaskaar itti injifattedha. Taphichi eegalee sakandii afuritti badii raawwateen murteessaan taphichaa Tanzaaniyaatti penaalitii kennan. Taphicha Taanzaaniyaan 3fi 2'n injifatte. Hanga ammaa biyyoonni afranuu taphoota afur taasisan keessaa Zimbaabuwee malee kaan injifachuun taphni qabxii sadii itti argatan tapha tokko tokko qofadha. Biyyoonni kaan hedduus har'a tapha kan taasisan yoo ta'u isaan keessaa tokko qabxii Taanzaaniyaan Madagaaskaar itti injifattedha. Taphichi eegalee sakandii afuritti badii raawwateen murteessaan taphichaa Tanzaaniyaaf penaalitii kennan. Taphicha Taanzaaniyaan 3fi 2'n injifatte. Penaalitiin Taanzaaniyaaf kenname FIFA'dhaan mirkanaa'u qabaatus penaalitii saffisaa taphni eegalamee yeroo gabaabaa keessatti galmaa'e keessaa tokkodha. Biyyoonni Afrikaa ramaddii kudhanitti hiramanii tapha isaanii taasisan keessaa biyyoonni Waancaa Addunyaa bara 2022 Qataar qopheessitu irratti hirmaatan garuu shan qofaadha. Akkaatuma kanaan biyyoonni ramaddii isaanii keessaa tokkoffaa ta'anii darban kudhan carraan baheefi ramaddii shanitti hiramu. Tapha dhaqaa galaa taasisaniinis qabxii waliigalaan kanneen injifatan shan Waancaa Addunyaa Qataar irratti Afrikaa bakka bu'anii hirmaatu. Itoophiyaan seenaa ishee keessatti Waancaa Addunyaa irratti hirmaattee hin beektu. Biyyi Afrikaa Waancaa Addunyaa irratti hirmaattee injifattees hin jirtu.	https://www.bbc.com/afaanoromoo/isportii-58480036
sports	Moriinoon leenjisummaan olitti maaliif gita addunyaatti gurra horate?	"Addunyaa kanarraa leenjisaan kubbaa miilaa cimaafi beekamaa eenyudha jettee yoo namoota hedduu gaafatte, shakkii tokko malee namoonni Joozee Moriinoodha jedhu. Joozee Moriinoo leenjisaa kubbaa miilaa irra darbuun sadarkaaa idil-addunyaarratti nama gurra guddaa horatedha. Leenjisaan Liiverpuul yeroo ammaa Jergeen Kilooppiifi kan Maanchester Siitii Peep Gaardiyoolaa dhiyeenya kana keessa Ingilaand keessati milkaa'ina gaarii fidaniiru. Haata'u malee, milkaa'inni isaanii kun akka Moriinoo uummata biratti beekkamtii guddaa hin gonfanne. Kun beekamaadha, Moriinoon akka beekamaniif sababa kan ta'e milkaa'ina kubbaa keessatti argamsiisanidha. Seenaa kubbaa miilaa keessatti milkaa'ina yeroodhaa gara yerootti inni argataa jiru beekamtiin Moriinoo akka guutummaa addunyaarratti babala'tu taasiseera. Morniino kanaaf yeroo ammaa akka leenjisaa kubbaa miilaa tokkootti, akkuma Jergen Kilooppiifi Peep Gaardiyoolaatti qofa kan ilaalamu miti. Joozee Moriinoo amma leenjisaa kubbaan olitti addunyaatti beekamaadha. Sababiin isaa akka itti aanutti tarreeffameera. Bara 2004 Moriinoon miira keessa galee dirree keessa seenuun wanta inni agarsiise namoonni baayyeen ni yaadatu.  Taphni kun yeroo Poortoo, Oold Tiraafoord irratti Maanchester Yunaayitidiin mo'achuun Shaampiyoonsi Liigii keessaa itti baase ture. Yeroo sanatti kootii gurraacha dheeraa jilbaan ga'e, mataa isaa ammoo akka addaatti muratee dirree walakkaarratti yeroo inni miira isaa ibsatu namoonni argan hanga har'aatti yaadatu. Suurri guyyaa sanaa akka Moriinoon beekamaa deemu gumacheera. Rifeensi isaa yeroodhaa gara yerootti harra'aa deemuun bifa jijjiiratulleen waan baayyeedhaan Moriinoon bareedaa akkuma ta'een itti fufee har'a ga'eera. Moriinoon bifa isaa qofaan miti kan beekamu, jechoota dubbatuunillee ni beekama. Jechoota akka fakkeenyaatti ""Ani nama addaati"" (""the Special One"") jedhuun ni beekama. Amma akka jedhu nama addaa ta'uu baatus akkas ofiin jechuunis beekameera. Moriinoon Afaan Inglizii afaan hadhaasaa ta'uu baatullee, sirriitti ittiin hojjechuurra darbee jechoota hin dagatamne akkasii kana waggoota 15 irraa kaasee uumeera. Jechama 'Ani adda' jechu kana kallattiidhaan ofiin hin jenne. Garuu yeroo Chelsii leenjisaa turetti komii isaraatti ka'uuf ibsa gaazexeessummaa yeroo kennutti ""maaloo gaalessa/ofittoodha na hin jedhiinaa"" jechuun, ani nama Shaampiyoonaa Awurooppaa ta'e waan ta'eef ""ani nama addaati"" jechuun haala keessatti dubbate. Namoonniifi miidiyaaleen garuu keessaa baafatanii ""Ani Adda"" jedhe jedhu. Geezexoonni Biriitish mata duree isaaniirratti wanta akkasii jallatu. Jechama biroo Moriinoon uume, ""Atoobisii fidanii dhaabuu"" kan jedhudha.  Kanas sarara ittisaa jabaataa ijaarrachuun milkaa'ina kubbaa miilaa keessatti waan fiduuf jedhee amana. Moriinoon tooftaa kanaanis hedduu milkaa'eera.  Kana kan jalqaba dubbates, yeroo Chelsii leenjistutti Tootinhaam waliin taphatanii 0-0 galmeesisuun booda dubbate. ""Atoobisii fidanii dhaabanii"" (""park the bus"") jedhe. Kana jechuun dirree seenuun haleeluu caalaa ittisuurratti fuulleffachuu akka jechuudha. Moriinoon yeroo mo'amuun qabxii dhabutti jechawaan akkasii uumee dubbachuudhaan qeequmsa isarratti ka'u dagachiisuu sirriitti itti beeka. Kana qofaa miti, yeroo gara garaatti dubbii inni dubbatu kan hin dagatamnedha, Leenjistoonni kubbaa miilaa tokko tokko yeroo miira dirree kubbaa keessatti mo'uunis ta'e mo'amuun itti dhaga'amu ni dhoksatu ykn of qabu. Kanaaf ammoo fakkeenyi gaariin leenjisaa Arsenaal duraanii Arsen Wiingeridha. Joozee Moriinoon garuu leenjisaa amala akkasii qabu miti. Moriinoon faara fuula isaarratti jijjiiruunis ni beekama. Yeroo gammadu fuulaan ni ibsata, yeroo haarus fuularratti ni argama, yeroo miira addaa keessa ta'u fuulli isaa waan himu ni qaba. Kana jechuun, Moriinoon taateewwan adda addaa keessatti kennaa fuulaan ibsachuu qaba. Yeroo ammaa kana namoonni karaa miidiyaalee hawaasummaa ergaa gabaabaa waliif dabarsuuf viidiyoowwan gaggabaaboo miira adda addaa agarsiisan Moriinootiin hojjetaman fayyadamu. Moriinoon wanta biraa ittiin beekamu keessaa akkamitti akka waa'ee isaa odeeffamu gochuu ni danda'a Yeroo hedduu taatee ispoortii keessatti dhalatu keessatti waa'een isaa akka odeeffamu gochuu ni beeka. Yeroo gara dhumaa Maanchester Yunaayitid keessaa bahuuf jiru Paawool Pogbaa waliin walitti bu'anii turan. Yeroo sanatti akkamitti miidiyaalee hawaasummaa dabalate akka itti fayyadamaa ture namoonni ni yaadatu. Wanti akka Moriinoon biyya Ingilaandiin jaallatu taasise tokko faayidaa miidiyaa kanaati. Yeroo jaallatamus ta'e yeroo jibbamu, yeroo qeeqamus ta'e yeroo jajamu miidiyaarrraa waan hin dhabamneef ni jaallata. Diraamaafi miira jiru sana Moriinoon ni jaallata. Kubbaa miilaa yeroo miidiyaa waliin miira walitti horaa deemu miidhaga jedhas. Walumaa galatti Moriinoon qalbii hawwachuu jaallata. Hawaasnis immoo qalbii ni kennaafi."	https://www.bbc.com/afaanoromoo/oduu-50499153
sports	Newcastle 2-0 Arsenal: Abjuun hirmaannaa Chaampiyoons Liigii Arsenaal, Niiwkaasitiliin danqame	Hawwiin Arsenaal Pirimeer Liigii Ingiliiziin sadarkaa afraffaa xumuruun Chaampiyoons Liigiitti makamuuf qabu, Niw Kaasiliin akkaan mo'amuun danqame. Gareen Mikeel Arteettaa gara afraffaa dhufuun Totanihaam caaluuf mo'uun kan isaan barbaachisu wayita tahu, amma milkiin gara Totanihaam gortee jirti. Haa tahu malee tapha St James' Park'tti adeemsifame kanaan gahumsaan haalaan caalamanii argamuun, boqonnaan booda dhiibbaa Kaalam Wiilsan irraan gaheen, Been Waayit kubbaa goolii isaatti lakkoofsiseera. Kaalam Wiilsan bara kanatti tapha jalqabaasaa ture inni kaleessa. Taphataan deeggartootaan akkaan jaalatamuufi jalqaba bara kanaatti Newcastle'tti makame Bruno Guimaraes, kubbaa Arsenaal naannoo galchii keessaa fageessuu dadhaban gooliitti geeddare. Arsenaal haalaan taphachuun karra eegaa Maartin Dubraavkaaf qormaata tahuu hin dandeenye - yaaliin inni guddaadha jedhamu tokko tarii kan Mohaammad Elneenii rukutedha. Inumaawuu Niiwkaasiil carraa hedduu fayyadamuu dhabe malee, goolii dabalataan injifachuu danda'aayyu. Mo'amuun Arsenaal akka Cheelsiin sadarkaa Chaampiyoons Liigii keessa xumuruusaa akka mirkaneeffatu taasiseera. Arsenaal kan inni bara dhufu Chaampiyoons Liigii keessa taphachuu danda'u, yoo tapha xumuraa Dilbata gaggeeffamuun Evertan yoo mo'ateefi morkataan isaanii Totanihaam ammoo Norwiichin yoo mo'ame qofadha. Gama kaaniin ammoo Niiwkaastiliif injifannoon kun bara dhufuuf jajjabina kan uumuuf yoo tahu, tapha xumuraa isaaniis Barnileey wajjii taasisu. Deeggartoota isaaniif abdii sadarkaa hanga afurii keessa xumuruu horuuf Arsenaal gahumsa bareedaa agarsiisuutu isaanirraa eegama ture. Keessattuu erga morkattoota isaanii yeroo hundaa Totanihaamin Kamisa darbe erga haleelamanii booda. Tahus garuu gareen Arteettaa yeroo akkaan barbaachisaa tahe kanatti, gahumsa dadhabaa tahe agarsiisuun Niiwkaasiliin caalaman. Gaanaroonni (The Gunners) boqonnaan dura gahumsa gadi bu'aa tahe kan agarsiisan wayita tahu, irra deddeebiin kubbaa morkattoota isaaniif dabarsanii kennaa turan - Niiwkaastiliis irra deddeebiin gara galchii isaaniitti dhiyaachaa turan. Akkum taate dandamatanii boqonnaa bahan - achii deebinaan garuu waan boqonnaan dura ture dagachuun gooliin tokko itti galte. Achii ammoo taphtaan turtii hedduun booda dirree seebe Wilsan, tapha bareedaa agarsiise. Kanaanis dhiibbaa ittisaa Arsenaal Been Waayit irraan gaheen, nan oolcha jedhee ofitti galche. Tapha Totanihaam wajjiin taasisaniin waan murteessaan dabarse irratti aarii guddaa kan agarsiisaa ture Mikeel Arteettaa, isa kaleessa galgalaarratti garuu homaa jechuu hin dandeenye - Niiwkaastil akkaan taphatanii moo'an.	https://www.bbc.com/afaanoromoo/isportii-61475375
sports	Ispoortii: Biyyootni Afrikaa 54 Kubbaa miilaasaanii Covid-19'n miidhameef deeggarsa gaafatan	Biyyootni Afrikaa 54 maallaqa bayyanachiisaa Fifa'n miidhaa Covid-19'n qaqqabeef bifa liqiin qopheesse argachuuf iyyataniiru. Dhaabbatni Kubbaa miilaa idila-addunyaa bulchu Fifa'n ji'a Waxabajjii keessa miseensota isaa 211 ta'aniifi Konfedereeshiniiwwan jahaaf maallaqa bayyanachiisaa doolaara biiliyoona 1.5 raggaasiseera. Waldaan Kubbaa Miilaa idila Addunyaa ibsa Roobii baaseen sababa Koronaavaayirasiitiin diinagdeen Kubbaa miilaa addunyaa galii doolaara biiliyoona 14 ta'u dhabeera jedha. Dubbii himaan Fifa  'BBC Sport Africa'tti yoo himan ''biyyotni Afrikaa 54 miseensa waldichaa ta'an deeggarsa kanaaf iyyataniir,'' jedhan. Waldichi hanga ammaatti biyyootni 150 ol ta'an deeggarsa kanaaf iyyachuu yoo ibsu, biyyootni Afrikaa tokko sadaffaa warra iyyatanii ta'uu jedhameera. Biyyi miseensa waldaa kanaa ta'e hunduu deeggarsa hanga doolaara miiliyona 1.5 gahu gaafachuu danda'aa jedha dhaabbatichi. Dabalataaniis deeggarsa biyyootni argatan keessaa tokko sadaffaan isaa kubbaa miilaa dubartootaaf akka oolu waldichi ni dirqisiisa. Konfedereshiniiwwan kubbaa miilaa jiran ammoo deeggarsa hanga doolaara miiliyoona lama gahuu gaafachuu danda'u. Kanneen jiran jaha keessaa afur gaaffii kana dhiyeessuunis beekameera. Konfedereshiniin Kubbaa Miilaa Afrikaa dorgommiiwwan galii irraa argatu hedduu sababa weerara kanaan dabarsuus hanga ammaatti deeggarsa kanaaf hin iyyannee. Dhaabbilee tamsaasaa waliin waligalteen biiliyoonaan laakkawamu mallatteesse ture haqamuunis adabbii seeraa miiliyoonataa akka isa gaafates ni himama. Deeggarsi kun bifa liqiin kan kennamu malee tola kan raabsamuu miti. kaayyoon isaas ''Kilaboota, taphattoota, hojjetootaa, leenjiwwan dargaggeeyyii yeroo rakkisaa kanatti tumsuuf'' jedhu dura taa'aan Koree fandii Fifa   Olli Rehn. Iyyata kana dhiyeessuuf yeroon murtaahe waan hin laatamneef Konfedereeshiniiwwaniifi miseensonni waldichaa yeroo barbaadanitti gaafachuu danda'uu jedhameera.	https://www.bbc.com/afaanoromoo/oduu-54184755
sports	Dorgommii shaampiyoonaa atileetiksii mana-keessaa Beelgireediitti eenyaa fa'itu eegama?	"Sarbiyaa magaalaa Beelgireed keessatti Shaampiyoonaa Atileetiksii Mana keessaa Idil-addunyaa Jimaata Bitootessa 18 hanga 20, 2022 turuun atileetonni Afrikaa medaaliyaa argatu jedhamee eegamaa jira. Atileetota Afrikaa irraa eegaman keessa atokko atileetii Keenyaa Fardinaand Omurwaa Omaaniyaalaa yoo ta'u, fiigicha fageenya meetira 100 tiin rikkoordii Yuuziyaan Booltiin qabamee ture cabsuu akka danda'u himamaa jira. Atileetiinb keenyaa kun Shaampiyoonaa Sarbiyaa kana fageenya meetira 60n jalqaba. Atilwwtiin umuriin isaa waggaa 26 ta'e kun fageenya meetira 100 sekondii 9.77 tiin galuun rikkoordii Afrikaa qabatee jira. Fiigicha fageenya gabaabaatiin rikkordii addunyaa qabatee kan jiru kan Yuuziyaan Boolt (sekondii 9.58) jabaatee jennaan cabsuullee ni danda'ama jedhamaajira. ""Wanti hin danda'amne hin jiru jedheen amana. Rikkoordiin addunyaa waan milkeessuun danda'amudha,"" jechuun Omaaniyaalaan BBC Sport Africa'tti dubbateera. ""Namni rikkoordii kana cabsu yoo jiraate ana qofaadha jedheen amana."" ""Rikkoorddi kan Afrikaa ilaalaa. Yeroon fiigicha jalqabetti namoonni salphaatti hin cabu jedhanii yaadaa turan. Kana garuu bara darbe milkeesseera."" Rikkoordiin Omaaniyaalaa kun sa'aatii yeroo kamirrayyu caalaa rakkisaa ta'e isa saddetteffaada. Kana kan milkeesses sababa qoricha humna namaaf kennuun walqabatee adabbii ji'oota 14 bara 2017 irra kaa'ameen boodadha. Qorichi kun kan keessatti argames qoricha Isterooyid jedhamu dhukkubbii qabaneessuuf fudhatamu erga fudhateen booda ta'uu eeruun, ""haala ture kanaan miidhameen ture,"" jedheera. Atileetiin keenyaa kun shaampiyoonaa ta'uudhaaf atileeti lammii Xaaliyaan Maarsel jaakobsiin, akkasumas abbaa shaampiyoonaa dorgommii atileetiksii mana-keessaa yeroo ammaa kan ta'e lammii Ameerikaa Kiristiyaan Koolmaaniin mo'achuutu irraa eegama. Atileetonni Afrikaa biroo Beelgireeditti dorgoman biroon eenyufaadha? Shaampiyoonaa Atileetiksii Addunyaa bara 2022 magaalaa Beelgireeditti gaggeeffamu kana irratti atileetonni biyyoota 137 keessaa babbahan 680 ta'an ni hirmaatu jedhamanii eegamaa jiru. Atileetota Afrikaa ja'a eegaman Salamoon Baaraggaa (Itoophiyaa) - atileetiin umuriin isaa waggaa 22 ta'e kun shaampiyoonaa Olompikii fiigicha meetira 10,000ti. Bara 2018 keessa dorgommii mana-keessaa Adunyaa irratti fiigicha fageenya meetira 3,000tiin medaaliyaa meetii argatee ture foyyeessudhaaf dorgoma. Lameechaa Girmaa (Itoophiyaa) - fiigicha gufachiisaa fageenya meetira 3,000tiin Shaampiyoonaa Addunyaafi Olompikiin medaaliyaa meetii argateera. Atileetiin umuriin isaa waggaa 21 ta'e kun fiigicha fageenya meetira 3,00tiin mo'achuudhaaf Salamoon waliin dorgoma. Saamu'eel Tafarraa (Itoophiyaa) - fiigicha fageenya meetira 1,500tiin abbaa rikkoordii dorgommii mana-keessaa atileetiksii Adddunyaa yoo ta'u, bara 2018 barmingihaam keessatti madaaliyaa argate akka dabarsee hin kenninetti dorgoma. Gudaaf Tsaggaay (Itoophiyaa) - atileetiin umuriin ishee waggaa 24 ta'e kanaan dura fiigicha fageenya meetira 5,000 Olompikiifi  meetira 1,500  Shaampiyoonaa Addunyaatiin maaldaa/nahaasa moa'tte kun dorgommii ammaa kanaan meetira 1,500niin ni eegamti. Iisee Birumee (najeeriyaa) - Atiletiin umuriin wagaa 26 kun Olompikiifi Shaampiyiina Addunyaatiin medaaliyaa naahaasa kan mo'atte yoo ta'u, Shaampiyoonaa Afrikaatis. Dorgommii utaalacha dalgeetiin ni hirmaatti. Halimaa Naakaayyuu (Yugaandaa) - atileetiin umuriin ishee waggaa 27 irra jiru kun bara 2019 keessa Dohaatti madaaliyaa warqee argatte dabaluuf dorgomti. Yaasir Tireekii (Aljeeriyaa) - Utaalchoo lafarrattiin (triple jump)  meetira 16.95 utaluun yeroo ammaa atileetota filatamoo adunyaa  shan keessaa tokkodha."	https://www.bbc.com/afaanoromoo/oduu-60790838
sports	C﻿arraan leenjisummaa gurraachotaa akkaan xiqqaa ta'uu kan komatu Paatrik Veeyiraan eenyu?	Yeroo ammaa leenjisaa kilabii Kiristaal Paalaas kan ta'e taphataan sarara gidduu duraanii Arsenaal Paatirik Veeyiraa carraan leenjisummaa gurraachotaaf kennamu akkaan gadi bu'aadha jechuun komiisaa dhageessise. '﻿'Leenjistoota gurraachotaaf balballi banaa miti,'' jedha taphataa gameessi kun. P﻿iriimiyer Liigii Ingilizii keessaa leenjisaa gurraachi Paatirik Veeyiraa qofa. T﻿aphattoota gurraacha gara leenjisummaatti fiduuf hojii guddaatu hojjetamuu qabu jedhe Veeyiraan. G﻿abaasi haaraa ba'e akka mul'isutti Piriimiyer Liigii Ingilizii keessatti dhibbeentaa 43, Chaampiyoonsi Liigii Awurooppaa keessatti dhibbeentaa 34 kan ta'an taphattoota gurraacha, garuu leenjisummaadhaan hirmaannaan gurraachotaa dhibbeentaa 4.4 qofa. '﻿'Namoota bifa garaagaraa qabaniif carraan walqixa kennamuu qaba. Nutis akkuma warra kaanii dandeettii qabna,'' jechuun sagantaa BBC ispoortiitti hime Paatirik Veeyiraan. '﻿'Addunyaarratti taphattoota dandeettii ajaayibsiisaa qabaachuun dursanii fi lakkoofsa leenjistoota gurraachaa yoo ilaalte wal hin argu.'' A﻿kka Veeyiraan jedhutti hariiroon taphattoota gurraachaa fi warra carraa leenjisummaa kennan gidduu jiru cimaa waan hin taaneef rakkoon kun mudataa jira. P﻿iriimiyer Liigii Ingilizii keessatti maqaa gaarii fi kabaja olaanaa kan qabu Paatirik Veeyiraan, garee Kubbaa Miilaa Firaans waliin bara 1998 waancaa nyaateera, waggaa lama booda ammoo waancaa Chaampiyoonsi Liigii argate. T﻿aphataa sarara gidduu Arsenaal ta'uun wayita taphataa turetti guddoo jaallatamaa kan ture Veeyiraan, kilaba kana waliinis yeroo sadi waancaa Piriimiyer Liigii injifateera. B﻿ara Veeyiraatti Arsenaal bara 2003 fi 2004 kilaba osoo hin mo'atamin injifannoo gonfate ta'uun seenaa galmeesseera. A﻿kkasumas Paatirik Veeyiraan yeroo afur waancaa kilabii Serie A nyaateera, kilabii Intar Miilaan waliinis waancaa Chaampiyoonsi Liigii Awurooppaa nyaateera. V﻿eeyiraan erga tapha kubbaa miilaa dhaabee booda bara 2021 leenjisummaan Kiristaal paalaas seenuusaan duratti Niwu Yoork Siitii fi Nice leenjisummaan tajaajileera. T﻿aphataa gameessi kun milkaa'ina har'a irra ga'eef jajjabinaa fi barnoota dursaan Maanchistar Siitii Biriyaan Marwuud kennaafii ture galateeffata. '﻿'Yeroo baayyee Biriyaan Wuud waliin wayitan mari'adhu, an akka taphataa qofatti addunyaa kubbaa miilaa keessatti hirmaachuun ga'aa akka hin taane natti hima,'' jedhe Veeyiraan. I﻿sa booda barnoota leenjisummaa fudhatee kilabii Maanchistar Siitiitti garee taphattoota umriinsaanii waggaa 21 gadiitiin eegale, duuba gara Niwu Yoorki imale. '﻿'Muuxannoo fi ofitti amanamummaa kiyya gabbifachuuf hojii kana hojjechuun dirqama koo ture. Waanan hojjechuu barbaadu hojjechuun qaba.'' '﻿'Namoota carraa kana naaf bananii akkan baradhu, dogoggoruu fi dogoggora kiyyarraa baradhu- kana hundarra darbee akkan har'a leenjisaa Paalaas ta'u kan na tumsan naannawa kiyyaa waanan qabuufin milkaa'e,'' jedha Veeyiraan. W﻿aldaa Kubbaa Miilaa keessatti garaagarummaawwan jiran keessummeessuuf xiyyeeffannaan kennamee hojjetamuu kan eegale bara 2020 keessa. Kaayyoonsaa qoollifannaa jiru qolachuuf ture.	https://www.bbc.com/afaanoromoo/articles/c1wg4lw7zl0o
sports	Taphataan Kubbaa Miilaa ganna 80 soorama bahuuf	"Dhalataa Biriiteen araada tapha kubbaa miilaa qabu Jimaata har’aa umuriisaa ganna 80’n soorama baha. Piiter Webister jedhama. Jiraataa Awustiraaliyaa magaalaa Wolongoongi kan tahe amma akka kanaan duraaitti beekamuun kilebakoof gahumsaan taphachuu hin danda’u jedhe. Yeroo muraasa darbaniif yaada koo keessa ture. Yeroo yaaddu carraa taphaa baay’ee argataama deemta. Ani amma maaliyaa koo kana akkanumaanin dhamaasa. Gahumsa kee beekta waan taheef,’’ jechuun BBCtti hime. Mr Webister Ingilaandi magaalaa Piristen keessatti dhalate. Bara 1948 gara Weelsitti imale. Dorgommii kubba miilaa gahumsaan kan taphachuu eegale yeroo umuriinsaa ganna 15 tahe ture. Kunis mana barumsaa isaa dorgommiin Raagbii itti baay’atu keessatti. Namni duraan warshaa sibiilaa keessa hojjetaa ture kun umuriisaa 20 fi 30 keessa jiruun kileboota baay’ee Weelsi keessa jiraataniif taphataa ture. Bara 1981 haadha warraa isaa Moyiraa fi ijoollee isaanii sadii waliin gara Awustiraaliyaatti imalan. Awustiraaliyaatti kubbi miilaa guddachuu yoo argus haalaan dinqisiifatee ‘’amma haala qilleensaa ho’i isaa digirii Seelsiyeesii 38 tahe keessatti taphachuu wayya isa duraan digirii Faraanaayitii 38 keessatti taphachaa ture caalaa’’ jedhee. Amma tapha xumuraa isaa kileba isaa Figtirii [Figtree] jedhamuuf taphachuun soorama baha. Tapha xumuraa har’a galgala dursaa liigichaa kan tahe Ruuzel Vaalee waliin qabaniif dafee dirree gahuun muka goolii ykn galchii dhaabuun akka eegu himeera. Morkatoota isaafis yoo dhaamu akka salphaatti akka nah in ilaalle jedheera. "" Yeroon gara jalqabaa taphataa ture Dilbata raftee yoo kaatu qaamni kee hundi madaadha, garuu gaafa Wiixata hundumtu sirra hin jiru, ni bada ture. Amma Wiixata irra madaan qaama irraa natti dhagahame Sanbata isa torbee dhufuuti kan badu,’’ jechuun haala adeemsa tapha keessa darbe hima. Mr WebIster dorgommii naannoo tahe irratti haalaan kan beekamu yoo tahu dorgommiin maqaa isaan moggaafame illee jira. Waancaa Piter Webister jedhama. ""Yeroo baayee taphni akkanaa gatii si baasisa ykn si ajjeesa jedhama. Amma gatiin baases hin qabu hin duunes. Mee akkan taphachuu danda’un ilaala jedheen yaada ture.’’ Icciitiin waggaa dheeraa akkanaa taphachuu walitti fufinsaan tapha irratti hirmaachuudha jedhe. Amma shaakkalli isaa duraan fiiguufi saayikilii oofuu ture sun gara saree intala isaa harkisee deemuun shaakaluutti dhufeera. Ani fiigicha hin danda’u. Taphattoota garee biraatti gaafan fiigee seenu, har’aan guyyaa sadaffaa yeroo fiigdu si argine, Fiiguu qabda na jedhan. Ani garuu lakki kubba taphachuutu na gammachiisan jedhe. Mr Webister erga tapha dhaabeen booda maaltu akka itti dhagahamu hin beeku jedhe. Garuu taphattoota kilebichaa waliin kubbaa dhiituu ittuman fufa jedheen yaada jedhan. Irra caalaa ijoollen ilmaan isaa fi ijoollen dubartoota isaa yeroo kubba taphatan daawwachuu akka barbaadu himeera. Ofii kanaan dura taphachaa waan tureef yeroo isaan taphatan daawwachaa hin turre. Haati warraa isaa ammo abbaan warraashee naannoo we’eeti hojii baay’ee yeroo hojjetu ilaaluu akka barbaaddu himteetti. Pirezidaantiin Kileba Figtirii [Figtree] oolmaan Webister kilebichaaf oolan hamma hin qabu jedhan."	https://www.bbc.com/afaanoromoo/oduu-54390468
sports	S﻿enegaal injifannoo Ikkuuwaador yaadannoo Paappaa Buubaa Diyooppiif oolchite	Taphattootni Senegaal injifannoo Ikkuwaadoor irratti argatan yaadannoo taphataa duraanii biyyichaa Paappaa Buubaa Diyooppiif akka tahu himan. Kibxata kaleessaa biyyi Afrikaa Lixaa Senegaal, morkattuu ishee Ameerikaa Kibbaa, Ikkuwaadoor 2 fi 1’n injifachuun garee ishee keessaa gara biyyoota 16tti makamte. Senegaal tapha itti aanu morkattuu jabduu kan taate Ingilaandi waliin kan taphattu yoo tahu, taphni kun waggaa lammaffaa du’a taphataa sarara gidduu umurii wagga 42’n boqatee irra oole. Waggaa 20 dura Senegaal Faransaayiin yeroo injifattu tapha jalqabaa isaa irratti Diyooppi galchii injifannoo lakkoofsisee ture. Senegaal kunoo wagga 20 booda Waancaa Adunyaa irratti garee ishee keessaa darbuu dandeesse. Dursaan taphattota Senegaal Kaaliiduu Kuulibaaliin tapha Ikkuwaadoor waliin taphatan irratti irree isaa irratti kan hidhatu [armband] adda tahe lakkoofsa ‘19’ qabu hidhatee gale. Kun lakkoofsa uffata Diyooppi ture. Kuuliibaaliin galchii injifannoo Ikkuwaadoor irratti lakkoofsisuun taphataa cimaa tapha kanaa [man of the match] tahuun badhaafameera. Badhaasa isaa kana yaaddannoo Diyooppiif akka tahuuf maatii isaaf dabarsee kenne. ‘’Guyyaan yaadannoo du’a isaa kun maatii isaaf baay’ee barbaachisaa akka tahe ni beekna,’’ jedhe taphataan sarara ittisaa Cheelsii Kuulibaaliin. ‘’Yaadannoo isaaf gochuu barbaanne, yeroon ijoollee ture akkan abjuu akkasii qabaadhu na godheera. Taphataa jabaa tahuu isaaf yaaddannoo gochuu barbaanne. Kubba miilaa Senegaal keessatti taphataa seena qabeessadha,’’ jedhe. Diyooppi biyyi isaa Senegaal Waancaa Adunyaa Kooriyaa Kibbaa Fi Jaappaan qopheessan irratti nuusa xumuraaf dhaqqabsiiseera. Kun ammoo Afrikaa irraa biyya Afrikaa lammaffaa sadarkaa kanaaf dhaqqbde ishee taasiseera. Isa dura Kaameeruun bara 1990 sadarkaa kana irra gahuun biyya Afrikaa jalqabaa taatee ture. tti aansuun biyya lammaffaa ishee taasisa. Diyooppi kileboota Ingilizii akka West Haam, Fuulhaam, Birmiingihaamii fi Poortismaawuziif taphateera. Akka gareetti maatii keenyaafi maatii Paappaa gammachiisuuf tapha murteessaa ture jedhe.Taphni erga xumuramee taphattootni Senegaal baanerii suuraa Diyooppi ofirraa qabu qabatanii gammachuu isaanii agarsiisaa turan. Xumura tapha waancaa Afrikaa bara 2002 irratti Diyooppi galchii sadii lakkoofsisee ture. Baanerii isaan qabatan kunis ‘’9Leenci dhugaan tasumaa hin du’u’ jedha. Yeroo sana dursaa taphattootaa kan ture Aliyuu Siiseen ammoo amma garee Senegaal leenjisuun sadarkaa kanarra dhaqqabsiise. Bara darbe kana Waancaa Afrikaas garee kana leenjisuun injifataniiru. Amma Waancaa Adunyaa irratti seenaa haaraa galmeessaa jiru. Senegaal taphataa cimtuu fi galchii 34 biyya isaaf lakkoofsisuun jalqaba irra jiru Sadiyoo Maanee miidhaman dhabuun Waancaa Adunyaa Kaataar kana irrtai hirmaataa jiru. Maaneen tapha dursuun taphattoota Senegaaliif dhaamsa dabarseera. Qaamaan nu gidduu jiraachuu baates yaadaan nu waliin jira jedhe Kuuliibaaliin waa’ee Maanee yoo dubbatu.	https://www.bbc.com/afaanoromoo/articles/cy0n5dd71d8o
sports	Biyyootni Afrikaa pirezidaantiin Caf ammas itti fufuun akka gaggeessan fedhii agarsiisan	Yeroo lammaffaaf pirezedaantiin Konfedereshinii Kubbaa Miilaa Afrikaa aangoo isaaniin kan itti fufan fakkaatu. Gaggeessitootni federeshinii kubba miilaa biyyoota 46 Afrikaa Ahimad aangoo isaaniin itti fufuun akka gaggeessan barbaadu. Deeggarsi kun kan ibsame osoo pirezedantichi filannocha irratti dorgomuufillee fedha qabaachuu isaanii hin ibsiin duradha. Ahimad bara 2017 ture lammiin Madagaaskaar kun pirezedaantii konfedereshinii Kubbaa Miilaa Afrikaa tahuun kan aangoo qabatan. Fuilannon kun Caamsa keessa kan gaggeeffamu yo tahu guyyaan xumura galmee namoota dorgomuuf beeksisanii Sadaasa 12 bara 2020dha. Ejjennoon gaggeessitoota naannolee Afrikaa jahaan mallattaa'e akka agarsiisutti manguddoon ganna 60 qorannoon dhimma naamusaa Fifa'n qabame akkuma jirutti tahee yoo fedha qabaatan ammas itti fufuun gaggeessuu akka danda'an kan deeggarudha. ''Ahimad hoggansa kanaaf dorgomuun qaama bulchiinsa kubba miilaa ardichaa irraa qajeelfama argachuun qaba jedhanii ture. Fedha dhunfaan qofa osoo hin taane kaka'umsa hundaa gaafata jedhaniiru. Har'a pirezedaantotni mana maree waldaa Kubbaa Miilaa Afrikaa jaha biiyyota Afrikaa 54 keessaa pirezedaantota federeshinii biyyoota 46'n deegggaramne, pirezidaanti Ahimad ammas irra deebiin akak filataman waamicha taasifna,'' jedha ibsi isaanii. ''Yoo itti fufee hojjechuu barbaade isa deeggarra'' jedhan. Filannicha mo'achuuf harka caalmaa qofa kan barbaadu yoo tahu biyyoota saddet qofatu mallattoo isaaniin hin mirkaneessine. Isaanis Aljeeriyaa, Botswaanaa, Ayivoorii Koosti Naayijeeriyaa, Seeraa liyoon Afrikaa Kibbaa, Yugaandaa fi Zimbaabuweedha. Kanneen pirezidaanticha qeeqan barri bulchinsa isaa haaromsa caalaa waan wal falmisiisaan kan guutame jedhu. Fifa'n malaammaltummaan Ahimad irratti qorannoo gaggeessuu eegalee jira. Ahimad waan ittiin shakkamanii qoratamaa jiran hundaa keessaa harka hin qabu jedhaniiru. Fifan ammayyuu bu'aa qorannoo isaa kan hin ifoomsine yoo tahu oditera gara Caf itti erguun qoraachiisaa tureera. Qaamni teessoon isaa Zuurik tahe kunis Caf waliin tahuun hojii odootii san gaggeessaniiru.	https://www.bbc.com/afaanoromoo/oduu-54646873
sports	Tilmaama Piriimer Liigii: Arsenaal itti fufee mo'atamamoo maaltu ta'a?	"Arsenaal yeroo ammaa manaajera malee deemaa jiru akka malee gadi bu'uun piriimer Liigii keessatti sadarkaa 10ffaarra jira. Taphoota darban sagal keessaa tokkollee kan hin mo'anne Arsenaal tapha yeroo darbeenis Biraayitaniin 2-1n mo'atameera. Arsenaal baasii guddaadha jedhamu kanaan dura baasee hin beekne baasuun taphattoota akka Nikoolaas Peeppee gara kilabichaa fiduun akkasumas akka Lakaazeteefi Mesuut Oziliin qabatee haala hin baramneen gadi badaa deemuun isaa deggerotta dheekkamsiisaas jira. Leenjisaan yeroo Arsenaal Freddie Ljungberg: ""Haala rakkisaa keessa jirra, taphoota hedduu waan mo'atamneef ofitti amanamummaan keenya gadi bu'eera,"" jechuun erga Biraayitaniin mo'atamanii booda dubbataniiru. Arsenaal Wiixata dhufu magaalaa Landan keessatti gara dirree West Haam deemee waliin taphachuuf jira. Maaltu ta'a laata? Kanneen biroo dabalatee ogeessi kubbaa miilaa Maark Laawurosan tilmaameera. Chelsiin sirriitti cimina isaaniin itti fufaa jiru. Yeroo darbes Aston Viilaa mo'achuun qabxii isaanii sadan argataniiru. amma garuu Everten biraa qabxii kana sadak guutuu waan fudhatan hin taatu jedha Laawuroon. Tilmaama Laawuroo: 1-1 Yeroo ammaa kana warra Liiverpuuliif wanti hojjetan irraa bareedaa jira. Gama biraan ammoo Bornmaawoz ammoo gatantaraa jira. Walitti aansuun taphoota afur mo'amaniiru. Kanaaf, tapha miilanaa kanaanis kan gammadan natti hin fakkaatu jedha Laawuroon akka tilmaama isaatti. Tilmaama Laawuroo: 0-2 Barnileen yeroo darbe Liristaal Palaasiifi Maanchester Siitiin mo'atamuun hamileen isaa kufee jira. Tootinhaam ammoo yeroo darbe Old Tiraafoorditti mo'atamee turus garuuu miilana ni cimu jedheen yaada waan ta'eef Barnilee ni mo'atu jedheen tilmaama jedha. Tilmaama Laawuroo:  2-0 Waatfoordiif dubbiin cimaa ta'uu mala sababiin isaas Kiristaal Palaas yeroo ammoo hedduu cimaa jiru. Haata'u malee, Waatfoord dirree ofiirratti waan taphataniif, akkasumas, qeellisaa garee isaanii haaraa waan mudachuuf jiraniif hamileen isaanii ka'uu mala. Tilmaama Laawuroo:  1-1 Maanchester Yunaayitid tapha Tootinhaam waliin Roobii taphateen ga'umsa ol-aanaa agarsiisuun mo'ateera. Ta'us garuu tapha gaarii kilaboota gurguddoo waliin dhiyeenya kana agarsiisaa jiru, Chelsii kan mo'ateefi Liiverpuul waliin kan walqixa ta'e dirree isaarratti ture. Maanchester Siitiin yeroo Barnileetiin mo'atan ajaa'iba turan. Tilmaama Laawuroo: 2-0 Leester amma jajjaboodha. Erga Onkoloolessa 4 Anfiildirratti mo'amanii booda taphoota torba darban hunda injifannoon xumuraniiru. Garuu Aston Viilaa waliin garuu karaan banaa ta'uu dhiisuu mala jechuun tilmaama Laawuroon. Tilmaama Laawuroo: 1-1 Dhiyeenya kana Niiwuu Kasil baayyee gahumsa ajaa'ibaa agarsiisaa jiru. Kamisa darbellee Sheefiild Yunaayitidiin mo'atanii ture. Saawuzhampteen waan danda'u gochuu hin hilu garuu Niiwuu Kasil ni mo'ata. Tilmaama Laawuroo: 2-1 Noorwich v Sheefiild Yunaayitidiin(14:00 GMT) Sheefiild Yunaayitidiin taphoota torba darban keessaa ja'a walqixa bahanis kan darbe Niiwuu Kasil waliin taasisan mo'amanii turan. Noorwichi hanga Roobii darbe mo'atamaniitti deebiyanii humna ijaarrachaa turan. Tilmaama Laawuroo:1-1 erga Fulbaana 14 darbe Wolviis hin mo'amne. Taphoota taphatan keessattis saatii dhumaarratti goolii lakkoofsisuun waan gaarii baraa dhufaniiru. Garuu jedha Laawuroon, imalli isaan dhufan kun ,miillana Biraayiteeniin dhaabbachuu danda'a. Tilmaama Laawuroo: 2-1 Arsenaal hanga leenjisaa haaraa argatutti garamitti akka inni deemu tilmaamuun nama rakkisa.  Ta'us garuu haala amma jiru kanaan gadi bu'aa deema. Carraan isaan sadarkaa 1-4 keessa galuun Shaampiyoonsii Awurooppaatti hirmaachuu amma baayyee jalaa fagaateera. Tilmaama Laawuroo: 2-0"	https://www.bbc.com/afaanoromoo/isportii-50685199
sports	C﻿helsii v Arsenaal, Tootenahaam v Liiverpuul- Wantoota beekuu qabdan	Chelsii har’a qormaata jabaatu Darbii Landaniin eeggata. Arsenaal dursaa liigichaa waliin taphata. Giraam Pooter akkuma leenjisaa Chelsii tahaniin taphoota saddet hin mo’amne ture. Torban darbe Biraayitaniin haala kufaatii fakkaatuun mo’aman. Taphattootni isaanii jajjaboon akka Riis Jeemsi, Chiilwel, Ngolo Kaantee, karra eegaa isaanii Arizabalagaa, Wesilii Foofanaa fa’a miidhamaan hin taphatan. Arsenaaliif Bukaayoo saakaan qophiidha. Oleksaander Ziinchenkoo malee Kiren Tiyeernii fa’as miidhama irraa fayyaniiru. Arsenaal erga bara 1974 as yeroo jalqabaaf walitti aansuun yeroo sadii dirree isaan ala Chelsii mo’uuf taphata. Ayemirik Obaamiyaangi leenjisaa Arsenaal Maayikil Artetaa waliin wal dhabuun kilabichaa bahee Baarseloonaa gale. Bara kana gara Landanitti deebi’uun Chelsiif taphata. Har’a Arsenaal irratti kan lakkoofsisu yoo tahe Sees Fabirigaasitti aansuun taphataa duraanii Arsenaal Chelsiif taphachuun galchii lakkofsisu tahuu isaati. Taphni jabaan gara biraa eegamu Tootenahaamii fi Liiverpuul gidduutti kan gaggeeffamudha. Tootenaahmiif oduu gadhee kan tahe miidhama taphataa lammii Kooriyaa Kibbaa Son Haangi Miinidha. Tapha Shaampiyoonsi Liigii Maarsee waliin taphatan irratti fuula isaa irra miidhamee bahe. Waancaa Adunyaaf dhaqqabuun isaas shakkisiisa. Riicharlisan fi Kiristaan Roomeeroon miidhamaan hin taphatan.  Kuluseviskii fi Lukaas Mooraan ammo sa’a xumuraa kanarra barama. Liiverpuul torban darbe erga Liidsi Yuunaayitidiin mo’amee qabxii argachuu falmii jabaa taasisa. Lamaan isaanii morkattoota isaanii mo’achuun Shaampiyoonsi Liigiif marsaa itti aanuuf darbaniiru.	https://www.bbc.com/afaanoromoo/articles/cy9v529ndezo
sports	Saadiyoo Maanee taphataa cimaa Afriikaa bara kanaa ta'un filatame	Taphataan lammii Seeneegaal Saadiiyoo Maaneen irra deebiin taphataa cimaa Afriikaa bara kanaa jedhamun Konfedereeshinii Kubbaa Miilaa Afriikaa (CAF)n filatame. Maaneen xumura taba waancaa Afriikaa bara kanaatiin biyyi isaa Seneegal Masrii injifachuun yeroo jalqabaatiif waancaa wayita argattutti rukkuttaa addabbiitin goolii lakkoofsisee ture. Sirni badhaasaa sababii Covid-19n waggoota sadiif harkifatee tures magaalaa guddoo Morookoo, Raabaatitti gaggeefameera. Naayijeeriyaa irraa bara 2019tti waancaa argattee kan turte Asiidaat Osho'olaan ammas injifannoo gonfattee jirti. Maaneenis ''badhaasa kana wayitan fudhadhutti gammachuu guddaatu natti dhagahame'' jedheera. Taphataan cimaan kun badhaasa kana kan argate, deeggaraa garee biyyaalessaa isaa fi gooli eegaa Cheelsii, Eduwaardi Meendii fi kan duraan waayilasaa garee Liivar puul ture Mohaammad Saalaah dursuudhani. ''Lammiilee Seeneegaal nan galateeffadha. Badhaasa kanas dargaggoota biyya kootiif yaadannoo gochuun barbaada,'' jedhe. Maaneen garee biyyaaleessaa waancaa addunyaatiin qaqabsiisun alatti gareesaa duraanii Liivarpuul waliin waancaawwan lama aragachuun bara dorgommii isaa xumureera. Badhaasawwan damee dhiirootaatiin turan torba keessaa shan lammiileen Seeneegaal injifachuun olaantummaasaanii mirkanneessaniiru. Leenjiisaan garee biyyaaleessaa Aliiyyuu Siisee, badhaasa kabaja leenjiisaa bara kanaa argateera. Garichi ammoo garee dhiirootaa addaa bara kanaa jedhameera. Paappii Saaraan ammoo dargggoo urjii bara kanaa jedhamuun badhaafameera. \n''Waancaa kana argachuuf bara dheeraa eegneerra,'' kan jedhan pirezidaantiin Fadereshiniin kubbaa Miilaa Seeneegaal, Awugastiin Seengoor. Itti dabaluunis, kunis gareewwan hanga ammaattii waancaa hin hin injifanneef fakkeenya gaarii ta'as jedhan.  Sirna badhaasaa sanarrattis taphatoonni bebbekkamoon duraanii kan akka Daani'el Omookaach, Luukaas Raadebee, Jee Jee Okoochaa, al-Haajii Diiyuuf fi Kaaliiluu Faadiigaa fa'i argamaniiru. Gama Liigii dubartootaatiin ammoo goolii baayyee galchuudhaan Piichiichiin badhaasa kan argattee yoo ta'u, lammiin Naayijeeriyaa Asiisaat Oshooo'olaa ammoo badhaasawwan shan argachuudhaan taphattuu dubartootaa kan jalqabaa taatee jirti. Osho'olaan badhaasicha kan injifatte, taphattuu Intarmiilaan kan taatee Ajiiraa Nichut fi lammii Zaambiiyaa Girees Chaandaa dursuudhaani. ''Alkan kunis kan koo qofaa osoo hin taane kan riikardiin Afriikaa itti cabeedha. Har'a badhaasa shan argadheera,'' jettee jirti. ''Barri dorgommii 2021-22 anaaf baayyee cimaa ture. Kanneen na maddii dhaabbatan hunda galateeffachuun barbaada'' jette. Lammiin Afriikaa Kibbaa Diizaayar Eliis waggoota sadiif walitti aansuun leenjiiftuu dubartootaa cimtuu taatee jirti. Isheenis badhaasicha yaadannoo leenjiistoota dubartootaaf taasiftee jirti.	https://www.bbc.com/afaanoromoo/articles/c0wnlnx33reo
sports	Taphataan seena qabeessi Biraazil Peleen hospitaala seene	Taphataan Biraazil seena qabeessi Peleen hospitaala seene. Haa ta’u malee, dhimmi mana yaalaa isa geesse ‘’arifachiisaa’’ miti jechuun intalli isaa himte. Dhiitoo qaama isaarratti baheen Peleen Hospitaala Albart Ayinistaayin Saa’o Poloo jiru geeffamuu gaafa Roobii ESPN Biraazil gabaasee ture. Intalli isaa Keeli Naasimento fuula Inistaagiraama ishee irratti barreessiteen waan hamaatu isa qunname miti jechuun ibsite. Fulbaana keessa mar’umaan isaa keessaa xannachi akka bahu taasifamee ture. Eegasii hospitaalatti yaala irra deddeebiin hordofu qaba. ‘’Miidiyaan har’a waa’ee fayyaa abbaa kiyya ibsu,’’ gabaasa baasaa jiru jechuun himte intalli isaa kuni. Haa ta’u malee, inni ''wal’aansa fayyaa idilee hordofuutti jira.'' ''Waggaa haaraaf [kan faranjootaa] achi nan deema. Suuraa isiniifan qooda,'' jette. Akka gabaasa ESPN Biraaziilitti taphataan ganna 82 rakkoo fayyaa onnees qaba. Wal’aansi taasisu furmaata argamsiisaa hin jiru jechuunis gabaase. Peleen taphataa Biraazil galchii hedduu galchuun dursuudha. Taphoota 92 irratti galchiiwwan 77 kan galche yoo ta’u taphattoota biyyattii 4 Waancaa Addunyaa afur irratti galchii lakkoofsisan keessaa tokkodha.	https://www.bbc.com/afaanoromoo/articles/cxerp51v1mpo
sports	Tookiyoo 2020: Gabatee medaaliyaawwan Olompikii Tookiyoo 2020	Taphoota Olompikii Jappaan irratti dorgommiiwwan ispoortii 33 fi taateewwan adda addaa 339 ta'an iddoowwan sirna kanaaf qophaa'an 42 keessatti ni gaggeeffamu. Gabateen BBC Afaan Oromoo kunis kan dorgommiiwwan Olompikii Tookiyootta gaggeefamaniifi tarreewwan meediaaliyaa biyyoonni argatan agarsiisuudha. Haaluma kanaanis gabatee kanarratti dorgomtoota, biyya isaan bakka bu'aniifi sadarkaa saanii daqiiqaa waliin hordofnuun isin biraan geenya. Fuulli gabatee sadarkaalee medaaliyaawwanii qabate kunis, baay'ina medaaliyaawwan warqee, meetii fi nahaasa koreewwan Olompikii biyyaaleessaa dorgommicha keessatti hirmaatan mo'atan battalumaan haaromsa. Badhaasni meedaaliyaawwan jalqabaas Adoolessa 24, 2021tti akka kennamu eegama. Odeessaalee walfakkaatan dabalataa:	https://www.bbc.com/afaanoromoo/oduu-57633128
sports	Waancaan Afrikaa Masriin bara 2010 dhuunfatte bade	Waldaan Kubbaa Miilaa Masrii Wancaa Afrikaa isa sirrii biyyattiin bara 2010 injifatte dabalatee waancaawwan hedduu magaalaa Kaayiroo keessaa badan barbaadutti jira. Waancaan kun Masriin bara 2010 marroo sadaffaaf wayita injifattu ture kan kennameef. Jimaata darbe waldichi dhimma waancaawwan badanii irratti qorannoo eegaluu kan beeksise. Waancaawwan kunneen baduun isaanii kan barame wayita waldaan kubbaa miilaa biyyattii waajjira isaa muummee Kaayiroo jiru haaromsee, karra gara goda-hambaa kubbaa miilaa Masrii seensisu wayita jijjiiretti ture. Aanga'oonni waancaawwan kunneen baduu isaaniitti rifaatuu guddaa keessa galaniiru jedha ibsi waldichaa. Waancaan Afrikaa kun eessa akka jiru ammatti wanti beekame hin jiru. Bara 2013 erga waajjirri muummee waldaa kubbaa miilaa Masrii haleelamee booda waancaawwan kunneen kutaa kuusaa keessa kaa'amanii turan. Waancaan kun baduun kan barame garuu tibbana wayita haaromsi waajjira taasifamedha. Aanga'oonni bara 2013 wayita waajjirichi namoota dheekkamaniin haleelamee ture sana baduu hin oolle jedhu. Akka seera Konfedereeshinii Kubbaa Miilaa  Afrikaatti biyyi al sadi waancaa Afrikaa injifate wancicha kan dhunfaa godhata. Gaanaan biyya yeroo jalqabaaf al sadi injifachuun bara 1978 waanchicha dhuunfatte yoo taatu, itti aantee Kaameroon yeroo sadi injifachuun bara 2000 waancicha dhuunfatte. Biyyi tokko yoo al sadii inijfatte malee waancaa isa sirrii hin fudhattu. Injifattee ganna lama booda waancaa isa sirrii deebistee kan fakkeeffamee tolfame fudhatti. Waancaan inni sirriin kan isa Masriin bara 2010 dhuunfatteen wal fakkaatu Aljeeriyaa jira. Kunis sababa bara darbe Kaayirootti injifataniifi.	https://www.bbc.com/afaanoromoo/oduu-54039455
sports	Waancaa Addunyaa irratti dogongorri Senegaal gatii kaffalchiise - Leenjisaa	Leenjisaan garee biyyaalessaa Senegaal Aliyuu Siisee dogoggorri ittisuufi kaan Ingilaandiin 3fi 0’n mo’amanii Waancaa Addunyaa keessaa bahuuf sababa ta’uu himan. Guyyaa Dilbataa tapha gara hirboo maayii [nuusa xumuraatti] darbuuf taasifameen ture biyyi Afrikaa Senegaal seenaa ishee waggaa 20 dura osoo irra hin deebi’in kan hafte. Maqaa masoo ‘Leencota Teraangaa’ jedhamuun kan beekaman gareen Senegaal boqonnaa dura galchiin lama itti gale. ‘’Taphi daqiiqaa 90 fudhata, boqonnaa dura bareeda taphannee carraa uumne, garuu haala nama gaddisiisuun galchuu dhabne,’’ jedhan leenjisaan tapha dura isaan dhukkubee ture kuni. ‘’Afrikaa irraa garee cimaa ta’uf waggootaaf dalagne, garuu garee cimaa addunyaa shan keessaa tokko ta’e waliin walitti dhufnee garaagarummaa jiru hubanne,’’ jedhan. ‘’Hamma cimuu qabnu hin cimne ture,’’ jedhan. Ingilaand galchii sadaffaa boqonnaa booda itti dabaluun hirboo maayii irratti Faransaay waliin akka taphattu mirkaneeffatteetti. Gareen Faransaayis ga’umsa cimaan garee Polaand gaafa Dilbataa 3fi 1’n injifateera. Akaatuma kanaan Senegaal biyya Afrikaa afraffaa Waancaa Addunyaa Kataar hirmaatan keessaa qe’eetti deebi’u mirkaneeffatte taateetti. ‘’Waancaa Addunyaa dura ciminni Senegaal ittisuu ture,’’ jedhu leenjisaan kuni. ‘’Waltajjii kana irratti galchiin hedduu akka nutti seenu eeyyamuun keenya ibsuun nama rakkisa. Irra deebinee ilaaluu qabna. ‘’Waancaa Addunyaarratti dogongora raawwattuuf gatii kanfalta,’’ jechuun ibsan. Waggaa afur dura Waancaa Addunyaa Raashiyaan qopheessite irratti Senegaal ramaddii ishee keessaa darbuu hin dandeenye ture. Biyyi Afrikaa shanaffaa Waancaa Addunyaa kana irratti hirmaatte Morokoon guyyaa Kibxataa Ispeen morkatti. Leenjisaan Senegaal gareen isaanii milkaa’uu dhabus biyyoonni Afrikaa ni fooyya’u abdii jedhu qabu. ‘’Shaampiyoonaa addunyaa ta’un salphaa miti, Afrikaa keessatti garuu bu’uraaleen misoomaa fooyya’aa jiru,’’ jechuun dubbatan. ‘’Daarektaroota teknikaa dabalataa barbaanna, abbaa seerummaa irrattis dalaguu qabna. ‘’Kana dura dogongoroota raawwanneerra. Halkan tokkoon sirreessuun hin danda’amu. Biyyoota Afrikaa hunduu keessatti imaammati ispoortii jira. ‘’Dorgommiiwwan akkanaa mo’achuu yoo barbaanne kanneen cimsuu qabna,’’ jechuun himan. Karri eegaa Senegaal Eduwaard Mendii gama isaan‚’’Taphattoota ciccimoo qabna, ammas barachaa jirra. Bara 2026’tti cimnee deebina. ‘’Akkan yaadutti gareen kuni [Senegaal] cimaa jira. Kana waggaa guutuu agarsiisneerra,’’ jechuun karra eegaa Chelsii ta’uunis kan tajaajilu kuni dubbate. ‘’Garuu garee cimaa [Ingilaand] morkanne,’’ jechuun mo’amuu isaaniin mufachuu ibsee garee Ingilaandiif waan gaarii akka hawwu dubbate.	https://www.bbc.com/afaanoromoo/articles/cq57gxr0xlwo
sports	Waancaa Addunyaa: Biyyoonni Afrikaa marsaa itti aanutti darbuuf waan gochuu qaban	Tapha ramaddii isaanii lama kan taphatan biyyoonni Afrikaa shan Waancaa Addunyaa irratti hirmaataa jiran marsaa itti aanutti darbuuf waan gochuu qaban amma barameera. Biyyoota shan keessaa sadii carraan harka isaanii jirti, lama kan hafan garuu injifatanii milkii eeggatu. Gareewwan lama qabxii walfakkaataan ramaddii isaanii keessaa yoo xumuran garaagartee galchii taphootarratti galmeessaniin adda bahu. Yoo innis rakkoo ta’e yeroo walitti dhufan galchii galeen gargar akka bahan ta’a. Biyyoonni Afrikaa shan waan gochuu qaban akkanaan dhihaata. Leencoti Teraangaa carraa darbuu isaanii bal’ifachuuf gaafa Kibxataa Ikuwaador injifachuu qabu. Ikuwaador marsaa itti aanutti darbuuf qixa bahuun qofti ishee gaha. Senegaal qixa baatee marsaa itti aanutti darbuu kan dandeessu yoo Nezerlaand Kaataariin garaagartee galchii sadiin yoo mo’amte qofaadha. Waan ta’uf deemu beekamuu baatus garuu kuni waan hin fakkaanne. Biyyi wal morkii kana qopheessite, Kaataar, taphoota duraan lama hin moone. Joobiraa Kaartej jedhamuun kan waamaman taphattoonni Garee Kubbaa Miilaa Tuniziyaa yeroo ammaa ramaddii isaanii D keessaa sadarkaa dhumaarra jiru. Sababa kanaaf gaafa Roobii waggaa afur dura waancicha kan kaafteefi marsaa itti aanutti darbuu kan mirkaneeffatte Faransaay injifachuu qabu. Waancaa baranaa irratti Tuniziyaan tapha lama taphattee galchii homaatu hin galchine. Tuniziyaan Faransaay mo’achuun qofti garuu gara marsaa itti aanu biyyoonni 16 itti taphatanitti ishee hin dabarsu. Osooma moote Awustiraaliyaan Denmaark moote jennaan gatii hin qabu. Awustiraaliyaafi Denmaark yoo qixa bahan Tuniziyaan garaagartee galchiin darbuu malti. Waancaa Addunyaa irratti biyyi Afrikaa jalqabaa tapha moote Tuniziyaa turte. Kunis bara 1978 tapha Arjentinaatti qophaa'eefi Meksikoo itti injifataniidha. Gaafa Dilbataa Beljiyeem 2fi 0’n injifachuun garee Morookoo guddoo gargaare. Tapha lamarraa qabxii afur akka qabaatan taasiseera. Gaafa Kamisaa tapha Kaanaadaa waliin qaban yoo qixa bahan marsaa itti aanutti darbuu danda’u. Yoo marsaa itti aanutti ce’an seenaa isaanii keessatti kan lammataa ta’a. Morookoon Kanaadaa mootee, Beljiyeem immoo Kiroshiyaa yoo injifatte ramaddii isaanii qabxii 7’n dursuu danda’u. Yeroo ammaa garaagartee galchiin caaltee Kiroshiyaan qabxii 4’n ramaddicha yoo dursitu, Morookoon immoo galchiin caalamtee sadarkaa lammaffaarra jirti. Beljiyeem qabxii sadii qabdi, Kanaadaan qabxii homaatu hin qabdu. Maqaa masoo leencota hin mo’amne jedhamu kan qaban taphattoonni Kaameruun gaafa Wiixataa duubaa ka’anii Sarbiyaa waliin 3fi 3’n xumuraniiru. Siwizarlaandiin garuu 1fi 0’n mo’aman. Kaameruun carraa Tuniziyaatu isaan qunname. Marsaa itti aanutti darbuuf gaafa Jimaataa taphattoonni Kaameruun biyya seenaa Waancaa Addunyaa si’a shan ol kaafte Biraaziliin injifachuu qabu. Biraazil marsaa itti aanutti darbuu mirkaneeffatteetti. Kaameruun garuu injifatteeyyuu qabxii Sarbiyaafi Siwizarlaand taasisan eegdi. Ramaddii G Biraazil qabxii 6’n yoo dursitu, Siwizarlaand qabxii 3’n itti aanti. Kaameruuniifi Sarbiyaan qabxii 1, 1 qabu. ‘’Biraazil injifachuun ni danda’ama,’’ jedhan leenjisaa Rigobart Song. Erga tapha duraan Porchugaaliin mo’amanii booda taphattoonni Gaanaa gaafa Wiixataa Kooriyaa Kibbaa 3fi 2’n injifataniiru. Tapha itti aanu Uraagaay waliin gaafa Jimaataa taphatu. Yoo marsaa itti aanutti darbuu kan mirkaneeffatte Porchugaal Kooriyaa Kibbaa injifatte, Uraagaay waliin qixa baanaanuu ni darbu.	https://www.bbc.com/afaanoromoo/articles/czr4m7pyrz4o
sports	Injifannoon Totanhaam hirmaannaa Arsenaal Chaampiyeens Liigii argachuuf taasisuurratti dhiibbaa gochaa jira	Leenjisaan Arsenaal Maayikil Arteettaan ''tapha bareedaatu nu jalaa bade'' jechuun tapha Tootenaamiin injifataman booda dubbatan. Kilabootni lamaan sadarkaa arfaffaan xumuruuf dorgommi jabaa taasisaa jiru. Tootenaam taphicha 3 fi 0n mo'achuu isaan garaagarummaa qabxii isaan gidduu jiru tokko qofatti dhiphisaniiru. Galchii jalqabaan Tootenaam rukuttaa peenaaliitiidhaan kan argame yoo tahu, taphataan sarara ittisaa Arsenaal Roob Hooldiingi kaardii diimaan dirree keessaa baheera. ''Waanan yaaduu fi sammuukoo keessa jiru yoon dubbadhe, ji'a jahaaf nan adabama,'' jedhe Arteettaan. ''Akkatti soban waan hin beekneef waanan yaadu dubbachuu hin barbaadu. Waanan yaadu dubbachuu hin danda'u.'' ''Taphattoota kootti gammaduu dhiisuu hin danda'u. Taphattoota kootti nan boona. Murteessaan gara kaameeraa duraatti dhufee murtee dabarse akka ibsu nan barbaada. Qaaniidha sababni isaas tapha bareedaatu nu jalaa balleeffame.'' ''Murtoon darbeera. Jijjiiruu hin dandeenyu. Murteessaan kubbaa miilaa keessatti murtoo kennuu qaba waan taheef.'' Leenjisaan Tootenaam Antooniyoo Koonteen murtoo darbe irratti yaada kennuu hin barbaadne. Garuu morkataa isaa ammoo qeequu irraa duubatti hin jenne. ''Baay'ee komataa ture,'' jechuun Arteettaa qeeqe. ''Garee isaa irratti cimsee xiyyeeffachuu qaba, garee isaa irratti jabaatee hojjechuu qaba,'' jedhan. ''Tapha Livarpuul irratti yeroon ani waa'ee Faabiniyoo fi balleessaa isaa hunda komadhu dhageesseettaa? Lakki. Yoo barbaade gorsakoo fudhachuu danda'a, garuu yoo hin feenes dhiisuu danda'a. ''Jabaatee hojjechuu itti fufuu qaba, sababni isaas Arteettaan leenjisaa baay'ee gaarii waan taheef. Yeroo tapha guutuu irratti leenjisaan komachuufi iyyuun namatti hin tolu,'' jedhan. Antooniyoo Konteen ammas dubbachuu itti fufan. ''Dhaggeeffataan ture. Callisee komachaa ture. Akkan yaadutti hojii isaa irratti jabaachuu fi garee isaa irratti xiyyeeffachuu qaba. ''Sababni isaas hojii leenjisummaa amma reefu jalqaba waan taheef. Tasgabbaa'ee hojjechuu qaba. Leenjisaan callisee sa'aa guutuu yeroo komatu dhagahuun namatti hin tolu'' Arsenaal tapha hafe mo'achuun sadarkaa arfaffaan xumuruuf isa gargaara. Chelsiin qabxii shaniin caaluun sadarkaa sadaffaarra jira. Tootenaamii fi Arsenaaliif garuu ammayyuu carraan sadarkaa arfaffaa keessa galuu jira. Carrichi banaadha. Garuu falmii cimaa barbaada. Akkasumas Man Siitii fi Livarpuul keessaa kamtu shaampiyoona taha kan jedhu adda baasuun rakkisaa taheera. Inni tokko haa mo'uuf tokko mo'amuu qaba. Tootenaam torban kana keessa Livarpuul waliin qixa bahuun carraa inni waancichaaf qabu jalaa dhiphiseera.	https://www.bbc.com/afaanoromoo/isportii-61433383
sports	Bara 2020 keessa akka itti humni ispoortii addunyaa jijjiire	"Bara 2000 pireezidantiin Afrikaa Kibbaa yeroo sanii Neelsan Maandellaan ""ispoortiin humna addunyaa jijjiiru qaba"" jedhanii dubbatanii turan. Bar-kurnee lama booda barri 2020 dubbii isaanii kana mirkaneesse. Barri kun bara atileetonni gosa ispoortii hundaa - kubbaa miilaa, kubbaa saaphanaa, teenisii fi kanneen konkolaataa oofuun dorgoman marti itti socho'an ture. Loogii sanyummaa balaaleffachuun, jijjiiramni akka dhufu gaafataa turan. Ameerikaa kan jiru taphataan kubba miilaa sarara duraa Seeraa Liyoon Keey Kaamaraa ajjeechaa Joorji Filooyid hordofee mormiitti seene. Sana gochuu isaatiin daa'imman isaa hamilee horachuu fi hegeree isaaniif abdii argachuu BBC'tti hime. ""Mormiif wayitan lafarra ciisu ilmi koo osoon ani isa hin gaafatiin na waliin gadi ciise - umuriin isaa reefu ganna sadi qofa,"" jedhe. ""Kanneen sanyii biraa ta'an garuu nu waliin dhaabbatan mara nan galateeffadha,"" jedha Kaamaraan. Barri 2020 bara taphattoonni pirimar liigii Ingilaand osoo tapha hin eegaliin dura jilbeeffatanii mormii loogii sanyummaa agarsiisan ture. Ispoortiin yaada namootaa jijjiiruu fi loogii sanyummaa mormuu keessatti qooda taphatu olaanaa qaba jetti atileetiin utaalchaa lammii Ameerikaa Toorii Firaankiliin. ""Ispoortiin dhiibbaa guddaa uumuu akka danda'u natti dhagaahama"" jette. ""Ispoortiin qaama guddicha aadaa Ameerikaati. TV fi maxxansaaalee adda addaa irratti yeroo bal'aatu kennamaaf. Atileetonni gareelee gurguddoo ejjennoo qabatanii wanti morman dhiibbaa guddaa uuma."" Hagayya 26 bara 2020, taphataan kubbaa kaachoo Milwawuke Baaks poolisiin nama gurraacha Jeekoob Bileek ajjeese ollaa istaadiyamiin garee Orlaandoo Maajik itti argamu waan jiraatuuf garee kana waliin taphachuu dide. NBA sana booda taphoota kaanillee irra deebiin yeroo itti taphataman jijjiire. Gosooti ispoortii kaanillee atileetonni mormii dhageesisuu isaaniitiin tapha adda kutuun yeroo taphaa jijjiiruuf dirqamanii turan. Firaankiliin akka jettutti atileetonni dhageettii jabaa qabu - kanaaf maaliyyuu haa ta'u jibba sanyummaa mormuun sagalee isaanii dhageesisuu qabu. Atileetiksiif waltajjiin mijataan taphota Olimpiikiiti. Silaa osoo sababa koronaavaayirasiin haqamuu baate kan baranaa irrattis wanti haaraa mul'achuu mala ture. Seenaa keessatti atileetonni dhimmooti siyaasaa fi hawaasummaa gara garaa xiyyeeffannaa akka argatan Olimpiikiitti fayyadamaa turan. Kana Koreen Olimpiikii Idil-addunyaa IOCn hin hayyamu. Amajjii 2020 yaada Olimpiikiin Tokiyoo ni adeemsifama jedhuun koreen kun hiikoo seera Olimpikii keewwata 50 kan ""agarsiisa siyaasaa, amantaa fi olola sanyii bifa kamiiyyuu Olimpiikii irratti mul'isuun dhorkaadha"" jedhu ibsuun qajeelfama baasee ture. IOCn addatti ""mallattoo harkaa agarsiisuu fi jilbeeffachuu"" akkasumas ""sirnoota ykn pirootokoolii kabajuu dhabuu"" ni dhorka. Kun bara 2019 atileetiin Ameerikaa burruusa darbattu Giiwen Beerii taphoota Paan-Afrikaan irratti harka ishee abootteffattee ol kaasuun jibba sanyummaa Ameerikaa keessa jiru balaaleffachuu hordofeeti. Beeriin baatilee 12f tapharraa ugguramtee booda ispoonsaras dhabdee akka turte himte. Gochoonni akkanaa atileetota irratti dhiibbaan inni qabu maallaqa dhabuu qofa osoo hin taane hanga lubbuu isaanii dhabuu isaan geesisa. Bara 1968 lammileen Ameerikaa Toomii Ismiiz fi Joon Kaarloos waltajjii badhaasaa fiigicha meetira 200 irratti kophee malee, kaalsii gurraachaa fi guwaantii gurraachaan harka isaanii abootteffatanii ol kaasuun jibba sanyummaa morman. Lammii Awustiraaliyaa biraa tokko Piitar Noorman waliin hanga dhumaatti Olimpiikii irraa ittifaman. Haa ta'u malee jarri sadanuu amma Koree Olimpikii Idil-addunyaan dabalatee akka goototaatti ilaalamu. Bara 2016 Olimpiikii Riyoo irratti Maaraatooniin lammaffaa kan bahe Fayyisaa Leellisaa harka isaa mataa isaa gararraatti qaxxaamursuun addunyaa ajaa'ibsiisee ture. Wayita fiigicha isaa xumuru mallattoo mormii Oromo agarsiisuun qabsoo sochii hawaasummaa fi siyaasaa keessaa moggaatti baafamu uummanni itti ture deeggare. Qabsoon Fayyisaan mallattoo kana agarsiisuuun deeggare siyaasa Itoophiyaa keessatti jijjiiramni akka dhufu taasiseera. Jijjiiramichi kallattiin waan Fayyisaan raawwateen dhufuu baatullee, wanti inni godhe qabsoon deemaa ture xiyyeeffannaa addunyaa akka argatu taasiseera. Gochi akkanaa seera Olimpiikii keewwata 50 kan faallessudha. Atileetonni osoo hin adabamiin ykn dhorkaa malee mormii isaanii dhageessifachuu akka danda'an hoggantoota IOC waliin dubbachuutti jiru jetti Toorii Firaankiliin."	https://www.bbc.com/afaanoromoo/oduu-55509015
sports	Nice 1-0 Marseille: Taphataan qaruuraa itti darbatameen dha'amuu hordofee taphni adda cite	Tapha kilaboota Nice fi Marseille gidduutti taphatamaa tureen taphataan Dimitri Payet qaruuraa itti darbatame isa dhawe deebisee gara deeggartootaatti darbachuu isaatiin, namoonni gara dirree seenuun taphichi adda cite. Taphataan Marseille kun rukuttaa koornaa rukutuuf wayita jedhutti qaruuraa darbachuun duubaan rukutame. Qaruurichi kan darbatame bakka deeggartoonni Nice taa'an irraati. Jennaan taphataan kun deebisee garasaanitti darbate. Kana hordofee deeggartonni gara dirreetti galan - eegdoonnifi taphattoonni biroo jara to'achuuf hedduu dhama'an. Yeroo dheeraan booda taphattoonni Nice taphicha xumuruuf gara dirreetti deebi'anis, taphattoonni Marseille garuu bahuu didan. Kanaanis taphichi dhaabbate. Kilabni Nice goolii Kasper Dolberg galcheen taphicha 1fi 0n dursaa ture. Hokkora dhalate kanaan taphattoonni Marseille muraasni miidhamuun gabaafameera. ''Taphattoonni keenya haleelamaniiru,'' jedhan pireezidantiin Marseille Paabloo Longooriyaa. ''Nageenya taphattoota keenyaaf jecha, taphicha addaan kutuuf murteessineerra. Nageenyi taphattoota keenya dirree irratti haleelamanii hin mirkanoofne waan taheef.'' Jimenez erga Luwiziin mataan walitti bu'anii booda of wallaaluun amma dammaqe Taphni Ingilaand sababa sanyummaan yeroo lama addaan cite Hokkorri akkasiin eegale kan xumurame diraamaa hedduun booda ture. Wayita taphattoonni dirree dhiisanii bahuuf jedhanittis hokkorri itti fufee, leenjisaa Marseille Jorge Sampaoli lolarraa qabanii dhowwan. Taatee kanaan dura taphattoota Maarseetti qaruuraan pilaastikaa hedduun deeggartootarraa itti darbatamaa ture. Boodarra garuu Payet wayita rukutu, innis lafatti kufe. Booda keessa taphattoonni fi murteessitoonni dirree dhiisanii bahan. Torban lamaan duras wayita Marseille 3-2 Montpellier mo'atetti, deeggartoonni qaruuraa bishaanii hedduu dirreetti darbatanii turan. Tapha daqiiqaa 89ffaa irratti addaan cite sanarratti taphataan Maarsee Valentin Rongier fi taphataan kilaba Montpellier Florent Mollet jedhaman qaruuraa darbatameen rukutamanii turan. Taatee torban lamaan dura mudate kana kaasuun Aabba Loongooriyaan waan jedhan: ''Kun kan mudate yeroo lammeessoofi. Amma duras wanti kun Montpellier'tti nu mudateera.'' ''Wanti hardha mudate fudhatama hinqabu. Kun kubbaa biyya Faransaay keessatti akka fakkeenya tahuf jennee, taphicha dhiisnee gara Maarseetti deebine.'' Haatahu malee pireezdantii kilaba Nice kan tahan Jean-Pierre Rivere, taateen mudate gariin rakkoo Maarseeti jedhan. ''Taphichi akkanaan obba'uun isaa nama aarsa,'' jedhan. ''Wanta mudate namuu argeera. Qaruuraan bishaanii darbatamuusaa hin haallu, hundi keenya argineerra. Garuu dubbii kan hammeesse, waan taphattoonni Maarsee lama godhanidha. ''Kana hordofee hojjettoonni nageenyaa Maarsee gidduu seenuun dirree galanii, taphattoota keenya rukutaniiru.''	https://www.bbc.com/afaanoromoo/isportii-58302335
sports	I﻿sterliing hattoonni mana isaa cabsanii waan seenaniif waancaa addunyaa dhiisee Ingilaanditti deebi'e	T﻿apahataan sarara fuulduraa Ingilaand fi kilabii Chelsif taphatu Rahiim Isterliing garee Ingilaand waliin dorgommii waancaa addunyaaf Qataar kan ture yoo ta'u hattoonni manasaa cabsanii erga seenanii booda gara Ingilaandi deebi'e. G﻿aree Ingilaand keessatti taphattoota collee abadataman keessaa kan ta'e Isterliing, dorgommii waancaa addunyaa Qataar irratti tapha biyyisaa hanga ammaatti tapahatte afur keessaa lama qofarrati hirmaatee dhiisee deeme. T﻿aateen kun kan isa mudate Sambata darbe yoo ta'u, osoo maatiin isaa mana keessa jiranii gareen hidhatan manasaa cabsanii seenuun guddoo isa rifaasise. H﻿oogganaan Kilaba Ingilaand Gareth Southgate, erga Ingilaand Dilbata kaleessaa Senegaaliin 3 fi 0n injifattee oduun kun dhugaa ta'uu mirkaneessan. '﻿'Yeroo garii jireenya keessatti wantoonni kubbaa miilaa nuuf caalan jiru. Dhimmi maatii keenyaa dursa argachuu qaba,'' jedhe Southgate. R﻿ahiim Isterliing ijoollee sadi qaba, taateen kun osoo isaan mana keessa jiranii mudate. H﻿iriyaan Isterliing kan garee Ingilaandiif waliin taphatan Declan Rice tapha kaleessaa (Dilbata) booda yaada kenneen akkas jedhe. '﻿'Ganama kana ciree irratti argeen ture. Yeroo muraasa booda hoogganaan keenya rakkoo maatiitu isa mudate nuun jedhe. Nutis ergaa ergineef.'' I﻿ngilaand tapha kaleessaan Senegaaliin erga mo'attee booda tapha itti aanu Firaansi waliin akka tpahattu beekameera. Kunis Sambata dhufu ta'a. G﻿aree Ingilaand dhiisee kan biyyatti deebi'e Isterliing qofa miti, gaafa Sadaasa 30 taphataan sarara ittisaa Arsenaal Ben White sababa dhimma dhuunfaaf garecha dhiisee biyyatti deebi'e. W﻿aggaa lama dura gareen hidhatanii socho'an Kaaba Dhiha Landanitti manneen taphattootaa fi namoota bebbeekamoo cabsanii seenuun shakkaman hidhamaniiru. Yeroo sanas mana Isterliin cabsuuf yaalanii turan. Taphataan umrii ganna 27 kilaba Chelsiif fuuldura irra taphatu Rahiim Isterliing waancaa addunyaa Qataar wayita Iraan waliin eegalan goolii biyyisaa galchite ja'a keessaa innis qooda qaba. T﻿apha itti aanurratti Ameerikaa waliin wayitaa 0 fi 0n ba'anis tureera. E﻿rga inni dhiisee biyya deemee hoogganaan garechaa bitaa fi mirgaan fuuldura irra Marcus Rashford fi Phil Foden hiriirseera, gidduun Harru Kane. G﻿areen Ingilaand taphoota gurguddoo akkanaarratti Rahiim Isterliing abdata.	https://www.bbc.com/afaanoromoo/articles/cx9epppnrn8o
sports	Baarselonaan gara Yirooppaa Liigitti bu'e, Liivarpuul milkaahe, Totanhaam qixxee bahe	D﻿orgommii Shaampiyoonsi Liigii Awurooppaan Baayeer Miiyuniik, Inter Miilaaniifi Viktooriyaa Palzeen waliin kan ramadame Baarseloonaan ramaddii isaarraa darbuu hanqatee gara Yirooppaa Liigitti gadi bu'eera. Tapha Roobii galgala dirree isaa Nuu Kaampitti Baayeer Miiyuniik keessummeesseen injifatee qabxii Intar Miilaan ilaalaa carraa darbuu dhiphaa kan qabu ture. Haata'uutii gooliiwwan sadii Saadiyoo Maanee, Choopaamootiingiifi Paavaard lakkoofsisaniin injifatameera. I﻿nter Miilaan Viktooriyaa Palzeen 4-0 injifachuu hordofee Baarseloonaan bara walitti aanu lamaan ramaddii chaampiyoonsi Liigii irraa darbuu hanqatee Yirooppaa Liigiitti deebi'eeera. T﻿apha edaan Baayeer Miiyuniik yaaliiwwan goolii 14 taasisan keessaa saddeet gooliitti ka alaammatan ture. Baarselonaan garuu yaaliiwwan sagal qofa taasise sanuu tokkoon isaayyuu gooliitti kan alaammate hin turre. K﻿ilaba maqaa guddaa qabuufi amma hanqina maallaqaa isa mudaterraa dhiibbaa keessa jiru kun gahumsiifi milkaahinni dirree maallaqa argamsiisuuf murteessaa ture. Barseloonaaf haallii hedduun gaarii mitii jedhu xiinxaltootni Kubbaa miilaa. P﻿iriimiyeer Liigii keessatti taphoota hanga ammaan akka baroota amma duraa milkaahina dhabaa kan jiru Liivarpuul, Roobii galgala gara Amisterdaam imalee Ayaaksiin 3-0 injifatee deebi'e. M﻿ohaammed Saalaa boqonnaa bahuu dura goolii jalqabaa lakkoofise. Miidhamarraa kan deebi'e Daarwiin Nuuneeziifi Haarvee Eeliyoota boqonnaa booda daqiiqaa jaha gidduutti goolii lama itti dabaluun Liivarpuul Naappoliitti aanee sadarkaa lammaffaan marsaa itti aanutti akka ce'u gargaaran. T﻿apha mo'anii darbuutti ce'uu, eenyuyyuu akka salphaatti fudhachuu qaba jedhee hin yaadu- akkaan ulfaataadha'' jedhan leenjisaan Liivarpuul Yaargan Kiloop. '﻿'Ammas irra deebineerra, mataasaatti injifannoo guddaadha. '' A﻿mma darbuu isaa kan mirkaneeffate Liivarpuul tapha ramaddii isa dhumaa hanga ammaa kan injifatamne Naappolii waliin taasisa. Tapha jalqabaan Nappoliin 4-1 Liivarpuul injifateera. R﻿amaddii D jalatti Ispoortiing, Firaankifeertiifi Maarseel waliin kan ramadame Tootenhaam eda dirree isaatti Isportiing waliin qabxii qooddachuu hordofee ammalle qabxii saddeetiin sadarkaa jalqabaarra jira. I﻿spoortiingiifi Firaankifart qabxii torba trba kan qaban yeroo ta'u, Maarseel ammoo jaha qaba. Q﻿abxiin amma qabaniin gareeleen afranuu tapha itti aanu yoo injifatan hiree darbuu ni qabaatu. T﻿ootenhaam tapha ramaddii marsaa dhuman gara dirre Maarseel imalee kan morkatu yeroo ta'u, qixxee bahuun isa gaha. T﻿apha edaa irratti yeroon idilee xumuramee yeroo dabalataa kenname keessatti Harii Keen gooliin lakkoofsisee VAR kufaa godhe leenjisaan kilabichaa Antoniyoo Koontee kaardii diimaan dirree akka bahan dirqisiiseera. K﻿oonteen injifannoo kanaan gammachuu ibsatanii osoo hin turiin dheekkamuun isaanii kaardii diimaaf isaan saaxileera. Kubbaan Keen daqiiqaa 95ffaa gubbaatti lakoofsise ofsaayidiidha jechuun VAR kufaa godhuus Koonteen teeknolojii kana hadheeffatanii komataniiru. Ammaatti Naappolii, Liivarpuul, Kilab Biraagus, Poortoo, Baayeer Miiyuniik, Inter Miilaan, Cheelsii, Riyaal Maadriid, Maanchister Siitii, Boruushiyaa Doortimuund, PSG fi Beenfikaan gara marsaa 16'tti dabalamuu mirkaneeffataniiru.	https://www.bbc.com/afaanoromoo/articles/c2eq624jp4po
sports	Waancaa Addunyaa 2022: Taphataan Kiristaanoo Ronaaldoo bakka bu'e Gonkaaloo Raamos eenyu?	Kibxata galgala dorgommii Waancaa Addunyaa 2022 mo'atanii darbuu Poorchugaal fi Siwiizarlaand walitti fideen Poorchugaal 6-1n mo'achuun gara marsaa itti aanu nuusa xumuraatti dabarteetti. Nuusa xumuraa- biyyoota saddeet calalamanii darban jechuudha. Biyyi taphataa collee addunyaa irratti gurra guddaa qabu Kiristaanoo Roonaaldoo, Poorchugaal, galchii hedduu akkasiitiin biyya Awurooppaa biraa Siwiizarlaand yeroo mo'attu namuu Roonaalduu kaasuu hin oolu. Garuu Kiristaanoo Ronaaldoo daqiiqaa muraasa gara dhumaa jijjiiramee galee qofa taphate. Taphni osoo hin jalqabamiin duras oduun jiru martinuu akka Kiristaanoo Ronaaldoo hiriiree hin taphanne ture. Bakka isaa taphataan Poorchugaal biraa Gonkaaloo Raamos jedhamu saatii guutuu akka taphatuudha. Iji kaameraa isteediyoomii keessa ture yeroo kamiyyu, nama kamiyyu caalaa goolii kan lakkoofsise Ronaaldoo irratti walgahaa turan. Kun ammoo tapha kaleessaan dura turerratti taphataa biraan jijjjiiramuu isaa ilaalchisuun waanta inni jedhe leenjisaa garee Fernaadoo Saantos waan mufachiisee tureefidha. Bakki teessuma taphattoota warra suuraaniin marfamee yeroo Kiristaanoo Ronaaldoo faara badu ykn fuula dheekkame agarsiisu eeggataa oolan. Ronaaldoon erga bara 2008 kaasee tapha Poorchugaal biyyi isaa taphattu jalqabarraa hafee hin beeku. Kan kaleessaa kun isa jalqabaati. Haata'u malee, boodarra qalbiin daawwattootaas ta'e kaameraan Ronaaldoo duukaa turan gara dirree walakkaatti deebiye. Taphataa dargaggeessa umuriin isaa wggaa 21 kan bakka Kiristaanoo Ronaaldoo gale carraa argateen goolii sadii galchuun hatiriika hojjete. Raamos Kiristaanoo Ronaaldoo eeggataa taasisee hiriiree kana galmeessisuu isaatti hedduutu gammade. Yeroo leenjisaan Poorchugaal Saantos Ronaaldootiin hambisee dargaggeessa kana hiriirsisutti, bu'aa guddaa hanga kana eegee hin turre ta'a. Gareen isaa Waancaa Addunyaa irratti galchii ja'a lakkoofsisuun mo'achuu qofa miti, taphataan inni bakka Ronaaldoo galche sadii lakkoofsisuun isaa milkaa'ina addaa ta'eera. Raamos erga bara 1961 taphtaan Hangaarii Filooriyaan Albert Waancaa Addunyaa irratti hatiriika hojjeteen as taphataa umurii xiqqaan seenaa hojjete ta'eera. Kilaba Benefikaatiif kan taphatu Raamoos goolii sadan lakkoofsise keessaa kan jalqabaa galchuuf daqiiqaa 17 qofa isa fudhate. Raamos boqonnaa dura goolii lamaffaa lakkoofsisuun, boqnnaarraa erga deebi'ee ammoo goolii sadeeffaa galchuun daqiiqaa 74ffaa irratti jijjiirmee bahe. Taphataan kun gooliiwwan lakkoofsise sadan qofa osoo hin taane yaaliiwwan ciccimaa inni taasise shakkii tokko malee Ronaaldoo bakka bu'a abdii jedhu uumeera. Ronaaldoon taphawwan Waancaa Addunyaa mo'anii darbuu ja'a irratti gooliiwwan saddet lakkoofsise. Raamos ammoo tapha tokkicha kanarratti Poorchugaaliif sadii lakkoofsiseera. Ijoollummaa irraa kaasee Benefikaa keessatti kan guddate Raamos, hanga kaleessa tapha Siwiizarland waliin gaggeeffamerratti ajaa'iba hojjeteetti taphoota sadiirratti dhiyaatee walumaagala daqiiqaawwan 33 qofa taphate. Tapha michummaa Sadaasa keessa Naajeeriyaa waliin taphatan irratti biyya isaaf daqiiqaa 23 taphatee goolii tokko lakkoofsiseera. Isaan booda dorgommii Waancaa Addunyaa 2022 Qaataar kana irratti tapha Gaanaa waliin taphatan irratti dhumuuf daqiiqaan lama yeroo hafutti, kan Yuraagaay waliin taasisan ammoo yeroo daqiiqaan saddet hafutti seenee taphateera. Kilaba Benefikaa keessatti ammoo baruma kana keessa taphoota 21 taphatee gooliiwwan 14 galchee, kubbaa ja;a ammoo gooliif mijeessee kenneera. Tapha bara darbeetiin ammoo taphawwan ja'a taphatee goolii torba lakkoofsiseera. Dorgommii Waancaa Addunyaa 2022 Qaataaritti gaggeeffamaa jiru kana irratti taphataa jalqaba hatiriika hojjetes ta'eera Raamos. Dorgommii Waancaa Addunyaa irratti hatiriika hojjechuun bara 2002 irratti taphataan Jarman Miroslaav Kiloos kan yaadatamu yoo ta'u, taphataa kamiyyu caalaa Waancaa Addunyaa irratti goolii hedduu galchuun kan beekamu Kiristaanoo Ronaaldoo ammoo bara 2006 umurii ijoollummaan hatiriika hojjeteera.	https://www.bbc.com/afaanoromoo/articles/c1vek9d4rz3o
sports	Haalaand ganamumaan galchii sagal, mucuca Liiverpuuliifi injifannoo Arsenaal	Erling Haalaand erga Maanchister Siitii galees gahumsa isaa itti fufuun rikardii Piriimer Liigii Ingiliz ammumaan cabsuuf waan aggaamu fakkaata. Haalaand tapha Maanchester Siitiin duubaa ka’ee Kiristaal Paalaas mo’ate irratti galchii sadii lakkoofsise, guyyaa shan booda ammoo Nootiingihaam Foorest irratti gooliwwaan sadii biraa dabale. Taphataan ganna 22 kun taphataa jalqabaa taphoota Piriimer Liigii shan irratti galchii sagal lakkoofsise taheera. Ji’a hagayyaa keessa qofa taphataa jalqabaa galchii sagal lakkoofsises taheera. Diyoon Dabiliin Maanchetser Siitiin adunyaa irraa taphataa sarara duraa dorgomaa hin qabne qaba jedhe. ‘’Piriimer Liigii keessa yoo ture rikardiin hundinuu ni caba,’’ jedhe. Taphataan lammii Noorwey kun dorgommii Piriimer Liigii keessatti taphataa torbaffaa walitti aansuun haatirikii [galchii sadii] lakkoofsise tahe. Haarii Keen qofatu yeroo tokko caalaa haala akkasin lakkoofsise. Haalaand Maanchester Siitiif haatirikii galchuun kan beekaman Kaarlos Teeveziifi Raahem Isterliingi waliin wal qixa taheera. Serjiyoo Aguweeroo qofatu isaan caalaa lakkoofsise. Aguweeroon si’a afur Maanchester Siitiif haatirikii lakkoofsise. Gaardiyoolaan akka Serjiyoo Aguweeroo nama addaa Maanchester Siitii keessatti jaalatamu tahuu baatus dandeettii akka isaa san qaba jedhan. Akka dhunfaatti qabxii galmeessuun garuu waancaa hin mo’attu taanaan akka taphataa duraanii Maanchester Siitii san tahuun hin danda’amu jedhan. ‘’Serjiyoo Aguweeroo Siitii keessatti seena qabeessa. Namni tokkoyyuu onneen deeggartoota Maanchester Siitii keessaa isa baasuu hin danda’u. Galchii seena qabeettii waancaa ittiin injifatan lakkoofsisuun addatti yaadatama.’’ Haaland haala kanaan yoo itti fufe rikardii galchii Piriimer Liigii Alan Shiireriin qabame cabsuu danda’a. Arsenaal barana %100 haala gaariin jalqabe. Gareen Istiifen Jeerard taphoota shan keessaa afur irratti mo’aman. Arsenaal galchii Gabri’el Jesusii fi Martineelii lakkoofsisaniin Aston Viilaa mo’atan. Gabri’el Jesus galchii sadaffaa Arsenaaliif lakkoofsisuu isaati. Arsenaal erga dorgommii bara 2004-05 as yeroo jalqabaaf taphoota jalqabaa shanan walitti aansuun mo’ate. Bara sana sadarkaa lammaffaa tahuun Liigicha xumuran. Liiverpuul sekondii dhumaa irratti galchii Faabiyoo Karvaalihoo lakkoofsiseen Niwkastil mo’atan. Taphataan Niwkastil paawondii miliyoona 60 Riyaal Soosedad irraa mallatesisan, Aleeksaander Ayizaaq galchii jalqabaa isaa lakkoofsise. Liiverpuul qabxii sadii guutuu argachuuf hanga daqiiqaa dabalataa shan dhumanii daiiqaa 98 gahutti eege. Ol adeemaa Poorchugaal bara kana kilabichatti makame Karvaalihootu galchii injifannoo lakkoofsise. Kilooppi ''galchii bara baraan yaadannudha'' jechuun ibsan. Tootenahaam darbii Landaniin West Haam waliin morkii cimaa taasisuun qixa 1 fi 1’n xumuran.	https://www.bbc.com/afaanoromoo/articles/czq1ljwqn1zo
sports	Mesuut Oziil: Taphataan sarara jidduu Arsenaal 'oduu sobaan gowwomfame' jette Chaayinaan	"Mesuut Oziil akka Chaayinaan musliimota 'Uighur' itti qabde kan qeeqe ""oduu sobaatiin gowwoomfameeti"" jedhe dubbi himaan ministira dhimma alaa Chaayinaa. Taphataan Arsenaal ofii isaa musliima ta'e Oziil, musliimota warra 'Uighur' ""qabsaa'ota warra ari'atamuu didan"" jedhee marsaa hawaasaa irratti barreesse. Mootummaa Chaayinaa fi musliimota kaan callisanis qeeqeera. Qeeqni Oziil kun 'oduu dhugaa hin taane irratti hundaa'eeti' kan jedhan Geeng Shuwaang, taphatichi gara Chaayinaa imale haala jiru akka ofumaa akka daawwatu afeeranii jiru. Gareeleen mirga namoomaa akka jedhanitti namoonni miliyoona tokko ta'an, kan hedduun isaanii musliimota 'Uighur' ta'an manneen hidhaa eegumsa jabaa keessatti akkanumaan hidhamanii jiru. Chaayinaan garuu yeroo mara dhiibbaa musliimotarraan gahuun himata irratti dhiyaatu ni haalti. ""Jiddugalawwan leenjii ogummaatti"" leenjii fudhachaa jiru malee hidhaa miti jetti. Qeeqa Oziil Chaayinaa irratti dhiyeesseen booda TV'n biyyaalessaa Chaayinaa CCTV'n tapha Arsenal fi Manchistar Siitii sagantaa isaa keessaa haqeera. Arsenaal akkaataa Musliimonni Chaayinaa keessa jiran itti qabamaa jiranirratti Oziil yaada miidiyaa hawaasummaa irratti  kennee keessaa harka hin qabu jedhe. Warri 'Uighur' musliimota lakkoofsaan miliyoona 11 ta'an lixa Chaayinaa naannoo Shinjiyaang kessa jiraatu. Chaayinaan musliimota 'Uighur' kana manneen hidhaa eegumsa jabaa keessatti osoo seeratti hin dhiyeessiin akkanumaan hiiti jedhamtee yeroo hedduu qeeqamti. Manneen hidhaa kana keessatti afaan Mandariinii Chaayinaa akka baratan, pireezidant Shii Jiinpiingiif amanamoo akka ta'an, amantaa isaaniis akka ganan taasifamu jedhama. Chaayina dhimma kana haaltullee BBC'n qorannoo taasiseen hidhatoonni akka balballi itti cufame taa'an, akka adabamanii fi yaada dhimma amantaa irratti qaban akka jijjiiran dirqisiifamu Hidhamtoonni qaamaa fi xiin-sammuu isaaniirra miidhaan adda addaa akka gahu BBC'tti himaniiru. Miidhaa musliimota kanarra gahu ilaalchisuun qeeqni Mesuut Oziil dhiyeesse deeggartoota Arsenaal lammilee Chaayinaa kan mufachiise jedha jedhe Waldaan Kubbaa Miilaa Chaayinaa."	https://www.bbc.com/afaanoromoo/oduu-50813019
sports	'Kubbaa miilaa fi jaalallee keessan keessaa tokko filadhaa jedhamne' - Taphattoota	Erga taphattoonni saboota durii (aborjinaalii) kilaba beekamaa Awustiraaliyaa keessatti leenjisaan haleellaan irratti raawwatamuun himamee booda Liigiin Kubbaa Miilaa Awustiraaliyaa qorannoo eegale. Akka gabaasa ABC’tti taphattoonni maatii irraa akka adda bahan, jaalallee isaanii irraas akka adda bahan akkasumas yeroo tokkommoo haati warraa taphataa tokko ulfa akka adda kuttu itti himameera. Kibaliin Haawton Haawukis dhimmicha '‘gaddisiisaadha’’ jechuun ibsee akka qoratu waadaa seeneera. Kun kan barame akkaataa qabiinsa taphattoota saboota durii (aborjinaalota) irratti yeroo gamagamni taasifamedha. Taphattoonni kun kubbaafi maatii isaanii keessaa tokko akka filatan itti himamuu miidiyichatti himaniiru. Taphataan biraa immoo leenjisaan isaa '‘daa’ima kiyya hin dhalanne akka baastu[haadha warraa] akkasumas jaalallee kiyya akkan dhiisu na gaafateera,’’ jedhe. '‘Sababa kanaan siimii kiyya mobaayila kiyya keessaa baasee gatuun maatii kiyya waliin hariiroo adda kuteera. Halkan gaafasii eegalee lenjisaa biraa waliin akka jiraadhu natti himame,’’ jechuun dubbate. Haati warraa isaa mucaa jalqabaa erga deesse booda lammata ulfooftus rakkoon biraa akka isaan hin qunnamne sodaattee ulfa ishee akka baasu qabdu yaadaa akka turte ABC’tti himte. Taphataan biraas ABC’f akka dubbatetti jaalalleen isaa ulfaa’u ishee kilabichi yeroo bare deebii walfakkaataa itti kennu dubbate. Boodarras ishee waliin adda bahuu dirqamuu hime. Isheenis boodarra ulfa baafte. Taphataan sadaffaa bulchiinsa biraarraa dhufe gama isaan maatiin isaa isa waliin Meelbarn dhufanii jiraachuuf yaadanis kilabichi akka dhorke hime. Cimdiiwwan sadanuu sababa kanaan rakkoo jabaa keessa darbuu himan. Taatullee jaalalleen isaa ulfa akka hin baafneefi baatilee muraasa booda jaalallee isaa walin araara buusuu hime. Gaafa Roobii miidiyaatti kan dubbatan hoogganaan Liigii Awustiraaliyaa Gillon McLachlan gabaasa miidiyaa ABC, ''kan nama jeequ’’ jechuun ibsan. Himannaa kan kanarra jabaa ta‘e argachuun ni rakkisa jedhan. Eegasii gareen qorattoota walabaa ogeessa seeraan durfamuufi qorannoo gaggeessu akka hundaa’u himan. Dubbii Himaan kilabichaa gamaaggamni ‘’himannaa kana dura ture’’ kaase jechuun haalli amma kilabicha keessa jiru ’nagaa’ qaba jedhan. '‘Fayyaan namoota kanaa waan dursa kenninufiidha,’’ jechuun deeggarsi akka isaaniif taasifamu himan. Booda kana gareewwan liigii Awustiraaliyaa daawwattoota biraa arrabsoon sanyummaa akka isaan dhaqqabuufi deeggarsi qondaaltota kilabootaa xiqqoo ta’uu komatu. Taphataan beekamaa saboota durii Adam Goodes himannaan morkattootaa waggootaaf ture '‘laphee isa cabsee’’ bara 2015 akka kubbaa dhaabuuf sababa ta’e kana dura ibseera. Gamaaggamni kana dura kilaba Collingwood jedhamuurratti taasifame '‘sanyummaan’’ raawwatu bira gahe.	https://www.bbc.com/afaanoromoo/articles/cv2p1x02pmlo
sports	Liiverpuul Yargan Kilooppi jalatti 10ffaa irraa gara 1ffaatti	Liiverpuul waggoota 30 booda Shaampiyoonaa Piriimer Liigii Ingiliz bara 2019/2020 tahe Waggoota 30 waancaa PL mo’achuu kan hin dandeenye Liiverpuul waggoota dheeraaa kanneen booda kaleessa galgala yeroo Cheelsiin 2fi 1’n Maanchister Siitii mo’atu shaampiyoonaa tahuu isaa mirkaneeffate. Liiverpuul leenjisaa duraanii Sir Keenii Dagilish jalatti ture bara 1990 isa xumuraaf shaampiyoonaa tahuu kan danda’e. Ergasii liiverpuul waancaa Piriimerliigii injifachuuf waggoota 30 eege. Leenjisaa Yargan Kilooppi jalatti abjuu isaa yeroo dheeraa dhugoomseera. Bara darbe qabxii tokkoof jecha Maanchister Siitiidhaan caalame waancaa kan dhabe Liiverpuul bara kana ammo tapha tokko qofa mo’amee waanchicha harka galfate. Kana malees bara kana rikeerdii garaagaraa cabsaniiru. Osoo hin mo’amiin waggaa tokkooo oliif taphoota hedduu mo’ataaa turan. Mohaammad Saalaa, Sadiyoo Maanee, Virjil Vaan Daayik, Roobertoo Firmiinoo, Aleksaandar Arnooldi fi karra eegaa Alisan beeker taphatoota adda durummaan shaampiyonaa akka tahan gargaraan jedhama. Liiverpuul 10ffaa irraa gara 1ffaatti Yargan Kilooppii leenjisaa Liiverpuul tahanii erga hojii eegalanii kilebicha waggoota shan darban keessatti jijjiirama guddaa agarsiise. Lammiin Jarman Kilooppi bara 2015 ji'a Onkoloolessaa keessa dirree Aanfiildi yeroo gahan kilabichi sadarkaa 10ffaa irra jira ture. Bireendaan Roojersi kilabicha foyyeessanis milkaa'uu hin dandeenye ture. Kiloppii Borushiyaa Doortimoondi yeroo lama shaampiyoonaa Jarman akka tahu gochuun bara 2013 ammoo xumura waancaa Shaampiyoonsi Liigiif geessisuun gara Liiverpuul dhufan. Waggoota darban keessa haala tapha kilebichaa qofa osoo hin taane qabxiin isaanii walumaan fooyya'e. Walitti aansuun sadarkaa 4ffaan waggoota lamaaf xumuruu, itti aansuun ammoo sadarkaa 2ffaa, bara kana 1ffaan xumuruu danda'an. Mohaammad Saalaa, Sadiyoo Maanee fi Roobetoo Firmiinoon bara dorgommii sadiitti galchii 211 tahu lakkoofsisan. Mohaammad Saalaan [92], Sadiyoo Maanee [65] fi Firmiinoo [54] waggoota sadan darbanitti Liiverpuuliif lakkoofsisaniiru. Kilooppii kaleessa imimmaaniin hudhamaa deeggartootaaf ergaa baga gammaddan jedhu dabarsan. Taphni yeroo ayyaanaa taphatamu 'yakka' jedhan  Kiloop Taphattoota isaanii galateeffataniiru. Kun Liiverpuuliif waancaa piriimerl Ligii 19ffaadha. Yeroo kana keessatti namootni gammachuu ibsachuun rakkisaa ta'uu kan himan Kiloopp yeroo danda'amutti gammachuu kana deeggartoota keenya waliin ni mi'eeffannaa jedhan. Ani Waancaa kanaaf waggoota 30 hin egne ergan dhufee waggaa afur garuu injifannoo guddaa galmeessinee jedhan. Sababa Covid-19'n dorgommiin ji'oota sadiif adda cite ni deebi'aafi hin deebi'uun osoo gaaffii ta'ee jiruu taphniitti fufuufi shampiyoonaa ta'uutti gammaduu dubbatan. Liivarpuul taphni torba osoo hafuu Shaampiyoonaa ta'uu kan mirkaneeffate yoo ta'u osoo Siitiin tapha galgalaa injifatee jiraatee jiraatee Liivarpuul tapha torbee itti aanuu eeguuf ni dirqama ture.	https://www.bbc.com/afaanoromoo/oduu-53189425
sports	Koreen Olompikii Itoophiyaa pirezidantii filachuu ibsus Federeeshiniin Atileetiksii mormeera	Koreen Olompikii Itoophiyaa guyyaa Wiixataa yaa'ii gaggeessuun Pirezidantiifi miseensota Koree Hojii Raawwachiiftuu haaraa filachuu isaa beeksiseera. Akkaatuma kanaanis waggoota afran darbaniif pirezidantii ta'un kan tajaajilaa turan Dr Ashabbir W/Goorgis waggoota dabalataa afuriif filatamuu hime. Atileet Biraanee Adareefi Hayilee G/Sillaasee immoo Pirezidantii I/Aanaa Koree Olompikii Itoophiyaa ta'un filamuu, xalayaan koreen kuni Koree Olompikii Idiladdunyaaf erge agarsiisa. Haa ta'u malee, 'adeemsa filannoon taasifameefi murteen cabuu mormuun' atileetonni, qondaaltonni pirezidantii Federeeshinii Atileetiksii Itoophiyaa Daraartuu Tulluu dabalatee waajjira Koree Olompikii Itoophiyaatti bahuun mormii dhageessisaniiru. Federeeshiniin Kubbaa Miilaa Itoophiyaas qondaala federeeshinicha bakka bu'un yaa'ii Koree Olompikii Itoophiyaa irratti hirmaatan ugguruu beeksiseera. Akka qondaaltonni federeeshinii atileetiksii jedhanitti Dr Ashabbir qofaa dhihaatanii qofaa filamani. Akkaataan koreen walgahii taa'e 'morkattoota cimaa hambisuuf kan kaayyeffate ta'uu mala' yaada jedhu qabu qondaalli kun. Dabalataan, 'chaartariin koree Olompikii Idil - Addunyaa cabuu' himatu. Kanaafis, 'rakkoo adeemsaa koree Olompikii' mormine jedhu Dubbii Himaan Federeeshinii Atileetiksii Itoophiyaa Obbo Silashii Bisraat. Kana dura, yaa'iin korichi Baahirdaariifi Hawaasaa taasisuuf ture 'dhowwamuu' himu. Ta'us, ''Hawaasaa irraa gara Finfinnee deebi'uun waajjira koree olompikii keessa dunkaana buusanii komishinaroota ispoortii naannolee muraasa argamaniin hanga ganama sa'aatii 4:00'tti filannoo gaggeessanii yeroo xumuranitti kan mormii dhageessisan,'' jedhan. Dhimma kana irratti ammatti hoogganni Koree Olompikii Itoophiyaa waan dubbate hin qabu. Waldhibdeen Pirezidantii Koree Olompikii Itoophiyaafi miseensa Koree Hojii Raawwachiiftuu korichaa ta'un waggaa afurif tajaajilte Daraartuu Tulluu gidduu jiru haaraa miti. Kana dura Daraartuun Pirezidantiin Koree Olompikii Itoophiyaa 'Dr Ashabbir na hacuucaa jiru' jechuun mormii dhiheessitee, dhiifamni erga taasifameefi booda hojiitti deebite. Akkaataa Koreen olompikaa filannoo gaggeesse jedhetti taanaan Daraartuun ammaan achi miseensa Koree Hojii Raawwachiiftuu Koree Olompikii Itoophiyaa miti. Bakka isheen kaan bu'aniiru. Olompikiin Tookiyoo ganna dhufu waan gaggeeffamuuf immoo federeeshinoota hunda keessaa kan atileetota gara caalu waltajjii ispoortii kanarratti gumaachu federeeshinii atileetiksiiti. Kanaafis, fuula duratti bahanii mormuu federeeshiniin atileetiksii himeera. Akka Obbo Silashiin jedhanitti kana dura yaa'iin koree olompikii si'a lama taasifamee filannoon hooggansa haaraa waggaa dhufutti akka darbu waliigalamee ture. ''Olompikii Tookiyoo booda yaa'iin waliigalaa taasifamee filannoon [kan pirezidantii Olompikii] taasifama. Amma yeroo olompikii waan ta'ef kan jiruun itti haa fufu kan jedhu waliigalteen waloo ture. Amma waliigaltee sanatu cabe'' jedhan Sababni lammataa, ''Koreen Olompikii Itoophiyaa chaartara koree Olompikii Idil - Addunyaa raawwachiisaa hin jiru. Chaartariin cabeera,'' jechuun himatu. ''Miseensa koree olompikiif sadarkaan barumsaa akka ulaagaa tokkotti kaa'amuu. Inni biraa immoo hooggansi koree olompikii keessumaa pirezidantichaa waggaa saddeeti kan jedhudha,'' jechuun ibsu. Gaaffiiwwan kana kaasuunis guyyaa Wiixataa atileetonni Olompika irratti Itoophiyaa bakka bu'an, pirezidantii federeeshinii atileetiksiifi kaan 'adeemsi kuni sirratuu qaba ejjennoo jedhu qabataniiru' jechuun himu. Yaaddoo qabna jedhani kanas Koree Olompikii Idil Addunyaaf xalayaa akka erganiifi eegaa akka jiran akkasumas biyya keessaa immoo Komishiniin Ispoortii federaalaafi kutaan ispoortii Ministeera Aadaa akka mari'ataa jiran himan. Akka qondaalli federeeshinii atileetiksii BBC'tti himanitti ejjennoo isaanii kana ''federeeshiniin teenisii, daartii, kubbaa kachoo ni deeggaru.'' Federeeshiniin Kubbaa Miilaa Itoophiyaa ibsa Wiixata galgala biyya Kotidivu'aar gareen Itoophiyaan gulaallii Waancaa Afrikaa 2021'f morkachuu dhaqerraa walgahuun baaseen, qondaaltota lama ugguruu hime. ''Federeeshiniin Kubbaa Miilaa Itoophiyaa beekamtii osoo isaaniif hin kenniin filannoo Koree Olompikii Itoophiyaa irratti argamuun kan filatan walitti qabduun misoomaafi dorgommii kubbaa miilaa dubartootaa hanga yaa'ii 13ffaatti ugguramtanii akka turtan murteen darbeera,'' jedha xalayichi. Dabalataan, qondaala beekkamtii federeeshiniin ala xalayaa barreessan kan jedheen hoogganaa I/Aanaa waajjiraa  federeeshinichaa guyyoota 20'f ugguruullee ibse.	https://www.bbc.com/afaanoromoo/oduu-56571944
sports	Kaataar deeggartoota baasii hunada danda'uun  biyyoota garaa garaarraa fidderraa maal eegdi?	"Sirna baniinsa waancaa addunyaa Kaataar irratti teessoowwan  Al-Baayit Istaadiyeem  hedduun duwwaa ta’anii mul’achusaaniifi  deeggartoonni kubbaa miilaa ""soabaafi fakkeessuu""  baasiin isaanii hundi kaffalameefiif dhufan jedhaman  daandiiwwan gurguddoo magaalaa Dohaa guutanii mul’achun isaanii dubbii ijoo ta’eera. BBCn dhimma namoota kanfalamuufiin sobaan deeggaraa jiru jedhaman kanneenii ilaalchisuun qorannoo gaggeesseen, Kaataar sababii waancaa addunyaatiin maqaashee caalaa guddiftee agarsiisuuf yaalii taasisaa jirtu hubachu danda’eera. Kanaanis Kaataar deeggartoota kubbaa miilaatiif tikeettii xiyyaaraa bilisaa fi baasii hoteela saanii danda'uun gara biyyaatti akka dhufan affeertee jirti. Deeggartoonni kunneenis miidiyaalee hawaasaa isaanii irratti waa’ee taphawwanii irratti odeeffannoo gaarii akka qoodaniifi odeeffannoowwan wal fakkaatan kaan ‘Like’ fi ‘share’ akka taasisan irraa eegama. Osoo sirni baniinsa qophichaa fi taphii  jalqabaa hin eegalamiin duras deeggartoonni hedduun alaabaa mirmirsuun faarfachaa daandiiwwan Dohaa irratti mul’atanii ture. Viidiyoon toora miidiyaa hawaasaa Fifa irratti bahee akka agarsiiseetti, namoota mul’atan keessaa irra caalaan isaanii kan jidduugala bahaa fi Kibbaa Eshiyaa irraa dhufan ta’anii osoo jiranuu, attamiin deeggarsa saanii gareewwan addunyaa mara irraa dhufaniif taasisan gaaffii jedhu kaasee ture. Maatiinsaa Indiyaa irraa kan ta’e Aroon Farnaandeez namni jedhamu fi Kaataar kan jiraatu, yaadniiwwan akkasii kunis haala qabatamaa biyyoota naannichaa sirriin hubachuu dhaburraa kan madduudha jedhe. Kanas yoo hubachiisuu, namoonni hedduun biyyoota garaa garaa irraa dhufuun Kaataar akka biyyasaaniitti lakkaa’uun baqattummaan kanneen jiraatan, yoo gareewwan adda addaa deeggaran kan baayyee wal nama gaafachiisu ta’u hin qabaatu. Lammiileen biyyoota Kibba Eshiyaatti argaman jaalala ispoortii kirikeetiif qabaniin beekaman illeen, namoonni baayyeen ammo kubbaa miilaa ni jaalatu. Kanaafis agarsiiftuun biyyoonni akka Indiyaa jiran dorgommii waancaa addunyaa irratti hirmaatanii beeku baatanilleen, gareewwan jaalatan hedduu deeggaruudhaafi taphawwan ilaaluuf ni imalu. Aroon mataansaa deeggaraa kilaboota lamaa yoo ta’u, sagantaalee sochii deeggartoota Fifaa fi Kaataariittis sagantaa deeggartootaa keessatti ni hirmaata. Gareewwan kunneenis kan Fifa fi qopheessituu waancaa addunyaa bara kanaa kan taatee Kaataariin hundeeffamaniidha. Aroon sagantaa deeggartoota Fifa keessatti hirmaachuuf waliigaltee mallatteessee yoo ta’e wayita gaafatameetti, ‘‘Sochiilee akkasii keessatti wayita hirmaatamu ittigaafatamaa ta’un kan hin oolleedha. Haata’u malee waanti hundinuu kan ispoortii waliin wal qabateedha. Kunis waggootaaf taasifamaa kan ture yoo ta’u, akka waan guddaatti ilaalamu hin qabaatu’’ jedheera. Aroon deebii ifaa ta’e kennuu baatulleen, miseensiinni sagantaa deeggartootaa keessatti hirmaatan waliigaltee kan mallatteessan yoo ta’u, qopheessitoota dorgommii irraa faayidaalee akka argatan BBCn ragaa argateera. BBCn sanadoota ilaaleefi qondaaltoota dorgomiiwwan qopheessan hedduu irra mirkaneeffachuu akka danda’eetti, deeggartoonni biyya alaa hedduun gara Kaataar imaluuf tikeettii xiyyaaraa bilisaafi baasii hoteelaasaanii ni kanfalamaafi. Kunis ‘‘guyyoota deeggartoonni itti turan kan isaaniif mijatu taasisuudhaaf’’ jechuun qopheessitootaan kan raawwatame ta’u ibsameera. Deeggartoonni kunneen ammo ‘‘miidiyaalee hawaasaa isaanii irratti qabiyyeewwan koree olaanaan qophii dorgomichaa baasan maxxansu’’ fi qabiyyeewwan warra kaanii jaalachuufi qooduuf akka waliigalan waliigaltee mallatteessu. Koreen olaanaa kan jedhamuf dorgommii waancaa addunyaa Kaataariitti gaggeeffamaa jiru kana kan keessummeessudha. Deeggartoonni affeerraman kunneenis, ‘‘akka gochaawwan koree olaanaa ykn waancaa addunyaa Fifa 2022 saaxilan hin raawwaneef’’ kan waliigalan yoo ta’u, ‘‘dubbi himtoota Kaataar ta’u irraa akka hin eegamnes’’ itti himameera. Waldaan Kubbaa Miilaa Beeliyeemiitti oggeessa sabaa himaa kan ta’an, Piitar Korneez akka jedhaniitti, deeggartoota kanneenif ‘‘tikeettiin bilisaafi sirna baniinsaa bilisaan akka irratti argaman taasifamaniiru.’’ Kennaan kunis kan taasifame deeggartoota kubbaa miilaa Beelijiyeen qofaaf osoo hin taane ‘‘biyyoota waancaa addunyaa irratti hirmaatan hundaafiidha’’ jedhan. Hirmaattoonni haala kanaan affeeraman hundi akka waliigalte mallatteessan akka hin taasifamnes himan. Qopheessummaan waancaa addunyaa Kaataariif kennamu hordofee, haala qabiinsa gadaanaa hojjattoota lammiilee biyya biraa Kaataariitti argamanii, ejjannoo jaalattoota saala walfakkaataa irratti qabdu fi bilisummaa yaada ibsachuu irratti qeeqni irratti ka’aa ture. Miseensa deeggartoota boordii Awurooppaa kan taate Maartaa Yanis akka jettuutti, haalli akkasii dorgommiiwwan gurguddaa kanaan dura turan irratti raawwatamu gonkumaa dhageessee hin beektu. ‘‘Kun sochii deeggartootaa osoo hin taane waliindhahuu deeggartootaati’’ jechuun, ‘‘waan haaraadha, sirriis miti’’ jetti. Haata’u malee koree olaanaan qaama qophii dorgommichaa ta’e, ‘‘affeerran kun fedhiifii gaaffiiwwan deeggartoota biyyoota 59 keessatti argamanii akka hubannu nu taasiseera’’ jechuun deebii kenne. Itti dabalunis, ‘‘deeggartoonni qabiyyeewwan adda addaa miidiyaalee hawaasaa irratti baasuunii fi qoduudhaaf waliigaltee dirqisiisaa kamu hin mallatteessine. ‘‘Kanneen Kaataar dowwatan hundis, akka keessummaatti waan isaani ilaalluf, neef waan fedhii mataasanitiin raawwataniidha’’ jechuun kanneen afferraman dirqama akka hin qabne haalan."	https://www.bbc.com/afaanoromoo/articles/cydmq0q17y9o
sports	Kaarim Beenzemaan badhaasa Ballon dOr bara 2022 mo’ate	T﻿aphataan sarara duraa Riyaal Maadirid Kaarim Benzemaan badhaasa Ballon dOr bara 2022 mo'ate. Dubartootaan ammoo taphattuun Baarseloonaa Aleksiyaa Putelaas mo'atte. B﻿ara darbe Liiverpuuliif taphataa kan ture taphataan ammaa Baayern Munik Sadiyoo Maaneen lammaffaa tahuun xumure. Kevin de Biriyuun Maan Siitii irraa sadaffaan yoo xumuru Rooberti Lewaandowiskiin kan amma Baarseloonaaf taphatu arfaffaan xumure. Beenzeemaan Riyaal Maadirid waancaa Laaligaa fi Shaampiyoonsi Liigii akka mo'atuuf shoora olaanaa bahateera. '﻿'Abjukoo ijoollumaatu dhugoome. Namota fakkeenya naaf tahan laman qaba. Isaanis Ziinadiin Ziidaanii fi Kiristaanoo Roonaaldoodha,'' jedhe Beenzemaan badhaasicha yeroo fudhatu. Z﻿iidaan leenjisummaan Roonaaldoo waliin ammoo taphachuun Riyaal Maadirid keessa turaniiru. Bara darbe qofa taphoota 46 irratti galchii 44 lakoofsiseera. Isaan keessaa 15 Shaampiyoonsi Liigii irrattidha. Beenzeemaan taphataa Faransaay shanaffaa badhaasicha mo’atedha. Beenzeemaan umurii wagga 34’n badhaasa kan yoo mo’atu erga bara 1856 as taphataa umurii ga’eessa akkasiin mo’ate jalqabaati. ‘’Umuriin lakkoofsadha,’’ jedhe Benzeemaan badhaasicha erga fudhatee. Dubartootaan taphattuun Baarseloonaa kan bara darbes badhaasicha mo'atte Aleeksiyaa Putellas bara kanas mo'atteetti. Dabalataan Sadiyoo Maaneen badhaasa Ballon dOr lammaffaan xumuruun dabalata badhaasa Sooqiraaxes jedhamu mo'ate. Badhaasni kun taphattoota deeggarsa namoomaa ykn hojii tola ooltummaan shaampiyoonaa tahaniif kennama. Bara darbe Liyonel Mesiin badhaasa Ballon dOr yeroo torbaffaaf mo'ate. Gama biraan Rooberti Lewaandoskiin badhaasa Gerdi Muular injifate. Kunis taphataa cimaa sarara duraa [striker] adunyaa tahuun filamuun yoo tahu, bara darbe qofa galchii 57 lakkoofsise. Isaan keessaa galchii 50 taphoota Baayern Munikiif taphate 46 irratti lakkoofsise. Karra eegaan Riyaal Maadirid Tiiboo Koortohaan karra eegaa cimaa tahuun badhaasa Yaashin kana karra eegaaf kennamu bara 2022 fudhate. Ballon dOr ammoo torbaffaa tahee xumure. Badhaasicha bara darbe kan mo'ate taphataa Chelsii Idwaardo Mendiiti. Mohaammad Saalaan Liiverpuul irraa kan filame yoo tahu, sadarkaa shanaffaa argateera. Sadiyoo Maaneen biyya isaa Senegaal waliin Shaampiyoonaa waancaa Afrikaa kan tahe sadarkaa lammaffaan xumure. Maanchister Siitiin taphattoota cicimoo jaha tahan badhaasa Ballon dOr’f filachiisuun kilaba cimaa bara 2022 tahuun yoo filatamu Liiverpuul ammoo lammaffan xumure. Maanchister Siitiin qabxii tokkoon qofa Liiverpuuliin caaluun waancaa Piriimer Liigii bara 2021/22 mo’ate. Liiverpuul ammoo xumuraaf dhaqqabuun Riyaal Maadiridiin mo’amee waancaa Shaampiyoonsi Liigii dhabe. Riyaal Maadirid waancaa Laaligaa fi Shaampiyoonsi Liigii mo’atus kilaba cimaa bara 2021/22 sadaffaa tahuun filame. Maan Siitii fi Liiverpuul badhaasa kanaaf taphattoota 12 filachiisaniiru. I﻿saan keessaa Sadiyoo Maanee fi Kevin de Biriyuuntu lammaffaa fi sadaffaa argate. Bara darbe waayila Maanee kan turee fi biyya Sadiyoo Maanee Senegaaliin mo’amuun waancaa Afrikaa fi hirmaannaa waancaa Afrikaa kan dhabe Mohmmad Saalaan shanaffaan xumure. Kiliyaan Imbaappeen jahaffaan xumure. Maaneen biyyi isaa Shaampiyoonaa Waancaa Afrikaa akka taatu gochuun dabalata Senegaal waancaa Afrikaaf akka darbituuf shoora olaanaa bahateera. W﻿aggoota kurnan booda Liyonel Mesii fi Kiristaanoo Roonaaldoon yeroo jalqabaaf badhaasichaan ala tahan. Mesiin yeroo torba Roonaaldoon yeroo jaha badhaasa Ballon dOr mo'ataniiru.	https://www.bbc.com/afaanoromoo/articles/c06x3xzemdno
sports	Hamii Ispoortii: Haarii keen, Jaak Giriiliish, Maartineez, Saahul Niguweez	Dursaan taphattoota garee biyyaalessaa Ingilaandi Haarii keen Maan Siitii galuuf kilaba isaa Tootenahaam gaafachuuf jedhe, Telegiraam. Taphataan ganna 28 kana duras Maan Siitii galuun Kevin De Biruun waliin taphachuu akka barbaadu himee ture. Tootenahaam taphaticha tursiisuu barbaadus Gaardiyoolaan bakka Serjiyoo Aguweeroo buusuuf Haarii Keen barbaada. Tootenahaam Keen gurguruuf paawondii miliyoona 150 jedhee ture. Gama biraan Maanchister Siitiin taphataa Aston Vilaa akkaan barbaadaa ture Jaak Giriiliish fudhachuuf paawondii miliyoona 100 kenne jedhe, Sky Sport. Aston Viilaan torbanitti miindaa taphataa ganna 25, kana paawondii 200,000 kaffaluun akka turuuf gaafatanis Maan Siitii galuu irraa waan oolchan miti jedhama. Giriilish kan gadhiisu yoo tahe Aston Viilaan taphataa sarara gidduu Noorwich Siitii, Tood Kantiweel, 23, mallatteesisuuf gaaffii akka dhiyeessu hime. Viilaan taphataa sarara gidduu Saawuhampitan Waard Piraawos fudhachuuf yeroo lammaffaa gaaffii dhiyeessuuf. Jalqaba taphatichaaf paawondii miliyoona 25 kennanis kilabichi hin fudhatiin hafe, Express akka gabaasetti. Maanchister Yuunaayitid taphataa sarara duraa Borushiyaa Doortimoondi Erlingi Biraat Haalaand bara dhufu mallatteesisuuf abdii qaba jedhame. Taphataa ganna 21, kana fudhachuuf hariiroo leenjisaan Yuunaayitid Ole Guunar Soolshaayer isa waliin qabu murteessaadha jedhama. Lamaanuu lammii Noorway yoo tahan Soolshaayer kilaba biyya isaa Moldeef yeroo taphataa turetti Haalaandiin leenjisaa ture, Star gabaase. Bakka buutonni taphataa Atileetiikoo Maadirid Saa'u Niguweez, wiixata boruu gara Ingilaanditti imaluun jijjiirraa taphatichaa irratti dubbatu. Maanchister Yuunaayitidii fi Liiverpuul taphataa cimaa sarara giduu Speeniifi Atileetikoo Maadirid kana barbaadu,Star, gabaase. Maanchister Siitiin taphataa ittisaa isaa Joon Istooniif kontiraata haaraa kennuuf marii jalqabus Raahem Isterliingi waliin haasaan taasisaa turan garuu ammatti hin milkoofne.	https://www.bbc.com/afaanoromoo/isportii-58045797
sports	Taphattoonni Vaaleensiyaa jibba sanyummaa mormuun dirree dhiisanii bahan	Kilabni Vaaleensiyaa erga arrabsoon sanyummaadha jedhame dubbatame hordofee dirree keessaa bahanii kan turan yoo tahu, boodarras dirreetti deebi'uun taphicha xumuraniiru. Tapha Dilbataa kanaan kilabni Cadiz 2 fi 1n Valensiyaa mo'ateera. Muktaar Diyaakhaabii erga taphataa garee Cadiz kan tahe Juan Cala wajjin walitti bu'anii booda haalaan aariisaa mul'isuun, murteessaa wajjinnis haasawe. Kana hordofees taphattoonni Vaalensiyaa mormiin dirree dhiisanii kan bahan wayita tahu, akka kilabichi jedhetti Diyaakaabiin ''arrabsoo sanyummaa arrabsame.'' Boodarras waahillan isaa dirreetti deebi'uun akka taphatan gaafachuun deebi'anii taphatan. Inni garuu jijjiiramee bahe. Ittisaan Vaalensiyaa Jose Gaya taphaan booda akka dubbatetti, kilabni isaanii filannoo qabu lama ture - dirreetti deebi'anii taphachuu yookaan qabxii dhabuu. ''Diakhaby'n arrabsoo sanyummaa akka dhagahe nutti himnaan, hunduu dirree dhiisnee baane,'' jechuun Gaayaan miidiyaa biyya Ispeen Movistar jedhamutti hime. ''Akka taphachuu qabnu nutti himame. Taphachuu yoo didne qabxii sadi ni dhabna yookaan ammoo qabxiin dabalataa nurraa muramuu danda'a. Diakhabyn akka taphannu nutti hime. Osoo inni nutti himuudhaa baane hingallu silaa. Ofiif garuu galee taphachuuf sammuunsaa tasagabbii akka hinqabne dubbate. Baay'ee miidhame.'' Wayita taateen kun mudatu taphichi 1 fi 1n walqixa irra ture. Taphataan Cala boqonnaarra jijjiirame wayita bahu, kilaba Cadiz'f Markas Maawuroo goolii itti injfatan daqiiqaa 88 irratti galche . ''Muktaar Diyaakhaabii guutummaan ni deeggarra,'' jedhe kilabni Vaalensiyaa, murtee gara dirreetti deebi'uu wayita ibsan. ''Kabajaa kilabichaaf falmuuf, gareen keenya walgahii godhachuun taphicha itti fufuuf murteesse. Jibba sanyummaa gosa kamuu garuu ni balaaleeffanna.'' Akka Gaayaan jedhutti, arrabsoo Cala'n Muktaaritti dubbate dhagaheera jedha. Dabaluunis: ''Arrabsoo daran jibbisiisaa asitti irra deebi'uu hin barbaanne arrabse. Cala'n dirree keessaa xumurarra bahe waan taheef, isa wajjin haasawuu hin dandeenye. Garuu waa jechuusaatti shakkii hinqabu. Taphichis kan hin baramne ture.'' Gama kaaniin taphoota Pirimeer Liigii Ingiliziin Niiwukaastil wajjin 2 -2 walqixa kan xumuran Totanihaam, taphichaan booda taphataasaanii Davinson Sanchez irratti qoccollaan sanyummaa irra gahuun guddoo aaruu ibsan. Taphataa sarara duraa Arsenaalii fi Firaans kan ture Teerii Henerii “ni ga’a” jechuun jibba sanyummaa miidiyaa hawasummaa irraa balaaleffachuun tarkaanfii fudhachuuf akka murteesse kan himes torban dabre keessa ture. Ga'eessi ganna 43 Heneriin torban lamaan dura sababa jibba sanyummaa fi qoccollaatiif jecha miidiyaa hawaasummaa fayyadamuu akka dhaabuu beeksisuun isaa ni yaadatama.	https://www.bbc.com/afaanoromoo/isportii-56637628
sports	Miindaa taphattoota kubbaa-miilaa Itoophiyaa  leenjisaa hanga ejentiitti seeraan ala 'saamamu'	Yeroo jijjiirraa taphattootaa taphattoota 11 mallatteessuun ala taphattoota isaa ol ta’an kilaba biraarraa ofitti fiduun liigii Itoophiyaaf waan haaraa miti. Taphataan waggaa darbe madda jabina kilaba isaa ta’e barana dursaa taphattoota kilaba morkataa isaa ta’ee as bahuunis waan barame. Waggaa darbe kilabiin waancaa ol kaase yookiin lammaffaafi sadaffaa xumure taphattoota 8 ykn 9 mallatteessuu yookiin taphataa isaa ijoo kaaniitti dabarsuunis jira. Kanaaf, sababi ijoo ammoo 'dumbulloodha'. Waggoota muraasa dura miindaan taphataa tokkoo kuma 50 yeroo seene qarshii baay’ee akka ta’etti fudhatamee ture. Yeroo ammaa gatiin taphataa kubbaa miilaa tokkoo miiliyoona 7 gaheera. Kilaboonni miiliyoona 10 baasaniis jiru. Mee kilaboonni Pirimiyeer Liigii qarshii hammanaa eessaa baasaniiti kanfalu? Qarshiin hammanaawoo kiisa taphattootaa seenaa? Bara jijjiirraa taphattootaa xumurametti kilaboonni taphattoota kilaboota biraa, kan liigii gad-aanurra jiraaniifi alarraayyu fidataniiru. Kilaabiin Walqixxee fakkeenyaaf kilaboota kaan caalaa taphattoota 17 mallatteessise. Humni Ittisaa kan maqaa durii Machaalitti geeddaratemmoo taphattoota 16 mallatteessise. Kilabiin taphattoota xiqqoo mallatteesse Q. Goorgisiidha. Taphattoota 3 mallatteessise. Kilabiin tokko bara dorgommii tokko taphattoota hammanaa mallatteessise akkamiin kilabii wal utubu ijaaruun danda’ama kan jedhu gaaffiidha. Mee jijjiirraa taphattootaafi miindaarratti haa fulleeffannu. ‘’Kanfaltiin dhageessu nama naasisa. Taphataan tokko waggaa lamaaf miiliyoona 10 akka kanfalameef dhagaheera,’’ jedha gaazexeessaan ispoortii Abirahaam T/Maariyaam. Akkaataa jijjiirraan taphattoota raawwatuurratti iftoominni hin jiru jechuun dubbata. Pirimiyeer Liigii Itoophiyaa keessatti turtiin jijjiirraan taphattootaa inni xiqqaan wagga tokkodha, inni guddaan waggaa shanidha. Haa ta’u malee, seerri taphataan tokko birrii hanganaa ol mallatteessuu hin danda’u yookiin miindaan isaa/ishee kanaa ol ykn gadi ta’u hin qabu jedhu hin jiru. Kuni dhugaa addunyaan itti jirtudha. Haa ta’u malee, addunyaa kubbaan miilaa dagaage keessatti qajeelfamni ‘Financial Fair Play’ jedhu jira. Qajeelfamni kuni kilaboonni baasiin isaanii galii isaanii akka hin caalle dhorka. Kunis, jeequmsa dinagdee keessa akka hin seenne taasisa. Pirimiyeer Liigiin Itoophiyaa qajeelfama baasiifi galii kilabootaa itti to’atu qabaachuun isaa ifa miti. Jijjiirraa taphattootaa ilaalchisuun yaada isaanii akka nuuf kennan kan gaafanne Hojii Gaggeessaan waldaa aksiyoona liigichaa Obbo Kiflee Sayifa ‘’kuni dhimma federeeshiniiti’’ jechuun deebii kennan. Haa ta’u malee, Abirahaam Pirimiyeer liigichi qajeelfama galiifi baasii ittiin to’atu hinqabu jechuun ibsa. Akka inni jedhutti, waggaa sadii dura seerri galiin taphataa tokko kuma shantama akka hin caalle bahee ture jechuun hima. Seerri suni jijjiirraa ‘’gara dhabe’’ furmaata itti tolchuuf qophaa’e. Akka gaaazexeessaa kanaatti, qorannoo waggoota muraasa dura Komishiniin Ispoortii biyyattii gaggeesseen baasiin waggaa kilaboota Itoophiyaa biiliyoona 2 ni ta’a. Gaaffiin ijoo kubbaan miilaa hamma baasi kana keessaa walakkaayyuu ni deebisaa kan jedhudha. ‘’Natti hin fakkaatu’’ jedha Abirahaam. ‘’Fakkeenyaaf bara darbe kilaaboota Pirimeer Liigii hirmaatan keessaa kilaboota sadii yookiin afurin ala kaffaltii miindaarratti rakkoo qabu ture,’’ jechuun ibsa. Federeeshiniin kubbaa miilaa taphattootaafi kilaboota gidduu waldhibdeen gaafa dhalatu mariin furuu malee aangoo akka hin qabne dubbata. Nami dhimma kana itti dhiheenyaan beeku biraas yaada kanaan waliigala. Akka jedhutti, yeroo kaffaltiin taphataa kuma 50 akka hin caalle jedhame sanattis taphattooti dabalataan kanfaltii fudhatan turani jechuun ibsu. Akka namoonni itti dhiheenyaan beekan jedhanitti, kaffaltiin taphattoota liigii gad-aanurraa ol dhufaniif kanfalamu garuu xiqqaadha. Hojii gaggeessaan kilabii haaraa ol guddate ta’an tokko BBC’n gaafatee ‘’dhugaadha’’ jedhaniiru. ‘’Kaffaltiin kaanii [taphattoota] guddachuun nu miidha. Taphataa kuma 300fi kuma 500 gaafate hundaaf kanfallee hin dandeenyu. Kaffaltiin kuni iccitii itti raawwatu qaba. ‘’Taphataan kanfaltii kana hunda argata jettee hin eegin,’’ jedhan. Taphataan kanfaltii kana erga hin arganne eenyutu fayyadamaa jira? Kana dura Buna Itoophiyaaf akkasumas garee biyyaalessaaf kan taphate Efireem Wandiwasan, yeroo ammaa pirezidantii I/aanaa waldaa taphattoota pirefeshinaalaa ta'un tajaajilaa jira. ''Kubbaan waan guddataa dhufeef hammi maallaqaas dabalaa jira,''. Aangawoonni kilaboota muraasa, leenjistota muraasaafi namoota gidduu jiraniin taphattoonni qarshii isaaniif malu akka argataa hin jirre dubbata. ''Ragaa nuuf fidaa seeratti geessina gaafa jennu tole hin jedhani. Sodaattee akka taphattudha barbaadama.'' Akka Efreem jedhutti taphattoonni dhimmicha osoo saaxilani hojii isaanii dhabuu malu. ''Leenjisaa kilaba tokko waliin yoo waliigaluu baatte kilaba biraa akka hin seenne taasifamta,'' jechuun Ibsa. ''Taphattoonni galii isaaniif malu argachuu dhabuun Isaanii adda baasuun rakkisaa nutti ta'eera.'' Gaazexeessaa Abirahaamis dhimmi kuni akka jiruufi saaxiluus ragaa argachuun rakkisaa akka ta'u Ibsa. Taphattoonnis rakkoo keessa jiran ibsu malee saaxiluuf akka rakkatan hima. Maddi biraa BBC'n gaafates kanuma mirkaneessa. “Taaphataan tokko yoo kenne milkaa’af. Leenjisaadhaaf mindaa isaa kenneefii gala. Leenjisaa tokko wajjiin kilaba kan jijjiiran kanaafidha. ''Dandeettiin isaa gaarii ta’us baatu taphatichi bakka inni dhaqu wajjiin dhaqa. Leenjisaa, dura bu’aa garee … hunda wal gaheera.“ Ittaanaa pirezidaantii Waldaa Tapahattootaa kan ta’an Obbo Efreem kuni dhugaadhuma jedhu. “Hanga kana leenjisaadhaaf hanga kana ammoo anaaf kennita jedhamee kaffaltiin duraa fa’aa taasifama. Haa ta’u garuu kallattiin osoo hin taane karaa bakka bu’ootaa taasifama“ jedha. Federeeshinichi kana hambisuuf bakka buutota eeyyama qaban qofaaf qormaata kennee akka ture namni keessa beeku kun BBCtti himeera. Kana bira darbees tokkoon tokkoo taphataa bakka bu’aa mataa isaa akka qabaatu qajeelfamas akka baase yaadata. “Federeeshinichi seera baasuu irratti cimaadha. Garuu karaa ittiin to’atu hin qabu. Fakkeenyaf, yeroo jijjiirraa dhiyeenya gaggeeffame irratti qormaanni bakka bu’ootaa hin turre.” Maddi qarshii kilaboota kana maalidha? Galii fi baasii isaanii eenyutu to’ata? “Galii kee kan beektu waan tokko qabattee gabaa yoo baatedha bar,” jedha Abrahaam. Abrahaamiifi namni maqaan isaa akka hin dhahamne nu gaafate kun akka jedhanitti ammatti kilaboonni Itoophiyaa galiin isaanii beekamaan DSTV irraa kan argamu qofaadha. “Galiin DSTV irraa argamu miliyeena 9 irraa eegalee akkaataa sadarkaa isaanitti kan qoodamuudha. ‘’Kanarraa kan hafe gareewwan bulchiinsa magaala fi kanamaa dhiisii Qiddus Goorgisii fi Bunnaa fa’aayyuu bajanni isaanii hin beekamu,” jedhan Abrahamaa Taklamaariyam. “Yeroo dhiyoo pirimerliigitti kan guddate Bulchiinsi Magaalaa Walqixxee hin danda’u jechuu isaatiin deeggarsi kan godhamuuf pirezidaatii kilabichaatini.” Abirahaam akka jedhutti kilaboonni biulchiinsa magaalaa galii kan argatan galii jiraattota bulchiinsa magaalaa irra argamuudha. Kilaaboonni mootummaa kanneen akka Itiyoo Elektirikii fi Madin bajanni isaanii kaazenaa mootummaa irraayi.	https://www.bbc.com/afaanoromoo/articles/cd1e5mzrjd8o
sports	Mesuut Oziil: Arsen Wenger Oziil mirga yaada isaa ibsachuu qaba jedhan	'Mesuut Oziil mirga yaada isaa ibsachuu qaba' jedhan leenjisaan kilabichaa duranii Arseen Wenger. Qabinsa Musliimoota Chaayinaa ilaalchisee yaadni Oziil kenne kan dhuunfaa isaa malee Arsanaaliin bakka hin bu'us jedhan. Taphataan sarara fulduraa Arsanaal Oziil Musliimota Chaayinaa Uhuguuriin ''Falmattoota Cunqursaa didan'' jechuun ibsee, mootummaa Chaayinaafi Musliimota biroos callisa isaaniitiif qeequun barreessee ture. Kilabichi Arsenaal siyaasa keessaa hin qabu yoo jedhu, Ministeerri hajaa alaa Chaayinaa ammoo Oziil odeeffannoo dharaan gowwomfameeraa jedheera. Leenjisaan bara dheeraa Kilabichaa Arsen Wenger ''wanni inni barreesse yaada dhuunfaa isaa malee kan kilabichaa mitii'' jedhan. ''Oziil bilisummaa yaada isaa ibsachuu akkuma nama kamuu qaba kanaaf yaada isaati ibsate, yaada namni hundi itti waliigalu ta'uu dhiisuu mala'' jedhan. ''Inni guddaan Oziil gaafatama dhuunfaa fudhatuu isaati'' jedhan jaarmiyaa Kubbaa miilaa addunyaa bulchu, Fifa, keessatti hoogganaa misooma kubbaa miilaa addunyaa ta'uun tajaajilaa kan jiran Wenger. Yaada Mesuut Oziil irratti odeeffannoowwan dabalataa:	https://www.bbc.com/afaanoromoo/oduu-50834616
sports	Atileetiksii: Riikoordiin Qananiisaa atileetii Yugaandaatiin cabe	"Lammiin Yugaandaa Cheepteegeen, Daayimandi Liigii Moonaakootti geggeeffamerratti riikoordii fiigicha meetira 5,000 kan waggoota 16'f qabamee ture sekondii lamaan kan cabse. Meetira 10,000'n Doohaatti wayita injifate riikoordii kana fooyyessuuf akka yaalu dubbatee kan hin milkoofneef atileetiin ganna 23 kun, fiigicha kaleessaa irratti daqiiqaa 12 fi sekondii 35.36'n galuun injifate. Riikoordiin kana duraa Qananiisaa Baqqalaan daqiiqaa 12:37.35'n qabamee ture. Cheepteegeen baruma dhibeen addunyaa unkuraa jiru kanatti, Moonaakootti yeroo lammaffaaf riikoordii cabsuu isaati. Guraandhala darbe riikoordii meetira 5,000 kan piriinsiippaaliitii cabsee ture. ""Moonaakoon bakka adda riikoordiiwwan addunyaa itti cabsuu danda'udha, yeroo namoonni hedduun mana keessa turaa jiran kanatti as ga'uuf hojii guddaa hojjachuutu narra ture'' jedhe."	https://www.bbc.com/afaanoromoo/oduu-53789656
sports	Arseenaal dorgommii FA Cup'n ala yoo ta'u, Maanchistar Yunaayitiid fi Liivapuul har'a morkatu	Saawuz Haampitan garee Arseenaal waancaa FA Cup bara darbee injifate dorgommicha keessaa baasaniiru. Saawuz Haampitan galchii njifannoo kan argatan daqiiqaa 24ffaa irratti yaalii Kaayil Wookarsi Piitarsi taasise Gaabri’eel ofirratti lakkoofsisuun ture. Galchiin kun daqiiqaa 508 booda Arseenaal irratti kan lakkaa’amte kan jalqabaa yoo taatu, kilbichi taphoota torba booda kan injifatame. Marsaa itti aanutti Saawuz Haampitan Woolvis waliin kan morkatan ta’a. Morkataan isaanii itti aanu Woolvis, Piriimiyer Liigii keessatti kan laaffatan yoo ta’u, marsaa FA Cup kanas akka hin taanetti kilaba liigichaan ala ta’e Choorlii moo’uun darbani, kanaafuu kilabni dorgommicha 1976 irratti moo’an Saawuz Haampitan, tapha dhufu hawwiin eeggatu. Gama biraatiin tapha guddaa dorgommichaatiin Maanchistar Yunaayitid Liivarpuuliin yoo keessummeessan Viiktar Liindeloof taphichaaf nidhaqqaba jedhameera. Maarkas Raashfoordi tapha PL darberratti teessoo jijjiirraa irraa ka’uun kan taphate yoo ta’u, gara filannoo jalqabaatti nideebi’a jedhamee eegama. Dursaan taphattootaa Liivarpuul Joordaan Heendarsan tapha Baarnileeyiin injifataman irratti miidhaa salphaan kan hafe yoo ta’u, ammas deebi’uunsaa shakkisiisaadha. Mohaammad Saalaafi Firmiinoon tapha darbe jijjiiramanii kan seenan yoo ta’u, tapha kanatti filannoo jalqabaan deebi’uu malu. Jooyeel Maatiipp tapha warra Kilaareetisi waliin taasisan irratti miidhamaan booda kan deebi’e ta’us, miidhamni akka itti hin deebineef walitti aansuun taphachiisuunii hafuu malu. Tapha kaleessa taasifame biraatiin, Maanchstar Siitiin salphina kilaba liigichaan ala ta’e Cheltanhaam Taawuniin injifatamuun dorgommii keessaa ba’uuf turan irraa bayyaannachuun 3-1’n moo’anii marsaa shanaffaatti darbaniiru. Taphoota birootiin Biraayitan Bilaakpuuliin 2-1, Baarnileey Noorwiichiin 1-0’n injifachuun warreen marsaa itti aanutti darban keessaayyu. Guyyaa har’aa taphoota geggeeffamn kaan keessaa, Cheelsiin Luutan Taawun kan itti keessummeessuufi Leestar gara Bireentifoorditti deemuun kan ittiin morkatan si’oominaan eegamu.	https://www.bbc.com/afaanoromoo/oduu-55785392
sports	Taphataan beekamaa goolf Taayigar Wuuds balaan konkolaataa isa mudate	Taphataa beekamaa gosa ispoortii goolf kan ta'e Taayigar Wuuds balaa konkolaataan miidhame. Poolisiin Los Anjalas akka jedhetti miila isaa bakka hedduutti miidhamu ibsuun yaaliin baqaqsanii yaaluu taasifamuufi ibse. Si'a 15 shaampiyoonaa gosa ispoortii goolf kan ta'e Taayigar Wuuds ogeessota fayyaafi kanneen balaa ibiddaa to'achuuf dalaganitu caccabaa konkolaataa keessaa isa baase jedhame. Hogganaan poolisii kaawuntii Los Anjalas Aleeksi Villanuwevaa Wuuds ''lubbuun jira, of beekas'' jechuun bakka balaan dhaqqabe dubbatan. Bakka bu'aan Wuuds Maark Siteyinbarg ispoorteessichi gaafa yaaliin baqaqsanii hodhuu taasifamuufi dubbate. Wuuds xumura torban darbe dorgommii ofii isaa kilabii Riviyeeraa Los Anjalas qopheesserra ture. Dura taa'aan dippaartimantii To'annoo Ibiddaa kaawuntii Los Anjalas Daaril Osbi ibsa kennaniin ''miilli isaa lamaan haalaan miidhamaniiru. Kanaan achi hangan beekutti wanti lubbuuf sodaachisu hin jiru,'' jedhan. Dabalanis, balaan dhaqqabe konkolaataan isaa hamma tokko kan baramerraa caala jechuun himan; Ta'us, bakkichi dhooqaafi jajallataa waan ta'ef balaan bakka sanatti irra deddebbiin mudata jedhan. Akka qondaala kanaatti konkolaatichi qarqara daandiifi mukkeen rukutee ofirra gaggaragale. Taayigar Wuuds yeroo konkolaataa keessaa baafamu ''of danda'e dhaabatuu hin danda'u'' jechuun himanillee qondaaltonni Los Anjalas. ''Wuuds balaa kana keessaa lubbuun hafuu isaa carraa qabeessa,'' kan jedhan immoo hogganaa itti aanaa dippartimantii poolisii Los Anjalas Caarlos Gonzaalezidha. Qondaalli kuni nama bakka balaan dhaqqabe qondaala dursanii dhaqqabanidha. Gosa ispoortii golfiin sadarkaa sadaffaarra kan jiruufi michuun Taayigar Wuuds Jastin Tomaas dafee akka itti wayyaa'u hawwii isaa ibse. Taayigar Wuuds kana durallee bara 2009'tti balaan konkolaataa isa mudateera. Bara 2017 immoo of eeggannoo gahaa malee konkolaataa oofuun himatamee ture. Gaazexessaan BBC waa'ee goolfii gabaasu Iyaan Kaartar BBC Raadiyoo 5'tti ''Taayigar Wuuds gosa ispoortii golfiin guddoo milkaa'e garuu jireenya dhuunfaan rakkina hedduu dabarse,'' jedhe.	https://www.bbc.com/afaanoromoo/oduu-56167288
sports	Edwaard Meendii: Gooli-eegaan lammii Senegaal akkamiin Afrikaarraa tokkooffaa ta'ee beekame?	"Gooli-eegaan lammii Seenegaal Edwaard Meendii -Afrikaarraa isa qofaa kan ta'e-ardii Afrikaa bakka deemu maratti gammachuudhaan simatama. Ga'eessi umrii waggaa 29 kun bara 2020 ji'a Fulbaanaa keessa hojii gooli-eegaa duraanii Cheelsii Petr Cech itti fufsiisuutti cichuun itti seenee booda milkaa'ina gurguddaa galmeessiseera. Yeroo ammaa Meendiin waancaa Chaampiyoonsi Liigii fi Suppar Kaap nyaachuun milkaa'ina Czech daran caalee argamuuf tattaafataa jira. Raawwiin isaas kan walirra hin cinnee fi addunyaa ajaayibsiisu ta'eera. ""Uummata ardichaa hunda waanan boonseef akkaan gammadeera. Afrikaa bakka hunda wayitan miilaan karraarra deemu namoonni na dhaabanii baga gammadde naan jedhu, na jaju. Kun waan guddaadha,'' jechuun BBC Sport'tti hime. Jajjabinni lammiileen Afrikaa kennaniif daran akka milkaa'uuf akka hamilee isaaf ta'u dubbate Edwaard Meendii. Taphataan colleen kilaboota Awurooppaaf goolii eeguudhaan Afrikaarraa nama tokko qofa ta'e kun erga Cheelsii waliin waancaa Chaampiyoonsi Liigii nyaatee booda gooli eegaa collee bara 2020-21 ta'uun filatameera. Edwaard Meendii dhimma kanarratti wayita yaada kenne: ''Yeroo hamtuu keessatti mo'anne. Isumayyuu reefuu goolii eeguu wayitan jalqabutti waancaa Chaampiyoonsi Liigii mo'achuun mikaa'ina hamilee namatti horuudha,'' jedhe. Meendiin tapha Chaampiyoonsi Liigii Cheelsiin Poortoo waliin taaiserratti goolii eegaa jalqabaa Afrikaa tapha idil-addunyaa(Chaampiyoonsi Liigii) irratti hirmaate ta'eera. ""Anaafn maatii kootiif kun kabaja guddaadha,'' jedhe. Edwaard Meendii taphoota jalqabaa Cheelsii waliin taphate 65 keessatti taphoota 36 keessatti osoo gooliin itti hin galin obbaase, gooliiwwan 42 ammoo itti galaniiru. Edwaard Meendii milkaa'ina har'a irra ga'eef gooli eegaa duraanii Cheelsii Petr Cech galateeffata. ""Petr gara na fiduuf baayyee ifaaje. Kanaafuu anis ergan Cheelsii seenee waan inni narraa eegu hunda cichoominaan raawwadhee isa boonsuun qaba jedheen murteesse. Akkanni filannoo sirrii filate mirkaneessuufiin qaba,'' jedhe. Meendiin akkuma xiiqeffatetti hojiisaa wayita jalqabu milkaa'inaan eegale. Taphoota jalqabaa torba keessaa ja'a irratti gooliin tokkoyyuu osoo itti hin galin xumure. Tapha akkasitti xumure keessaa tokko tapha Maachistar Yunaayitid waliin dirree Old Trafford irratti taphataniidha. ""Taphni Maanchistar waliin taphanne seenaa Piriimiyer Liigii Ingiliz keessatti tapha koo jalqabaati. Taphan baayyee jaal'adhee fi irratti milkaa'edha,'' jedhe Mandiin. Dachee Ingiliz akkaan jaallachuu kan himu Mandiin bakka durumaanuu itti deddeebi'ee daawwachaa turee fi iddoo obboleettiinsaa jiraattutti dabalamuun miira addaa akka isatti uume dubbate. Meendiin akkaataa guddina isaa wayita dubbatu abbaa fi obboleessasaa akkaan galateeffata. Namoonni kunneen qormaata jireenya darbee akka nama ta'uuf warra utubaa isaaf ta'an ta'uu hima. ""Abbaan koo yoon waa argachuu barbaade akkan ximee hojjedhu na gorsaa ture, obboleessi koo ammoo isteediyemii na geessee tapha na shaakalsiisaa ture. Kanaafuu maatii kiyyatu galma kiyyaan na ga'an,'' jechuun maatiisaa galateeffate. Meendiin akka taphataa kubbaa miillaatti yeroo jalqabaaf bara 2011 kilaba biyya Firaansiif kontiraata mallatteesse. Kilaba Firaansi keessatti kan guddate Mandiin wayita kontiraata isaa fixu bara 2014 turtii kubbaa miilaa xumuree gara addunyaa biratti ce'e. Bara sana dargaggeessi umrii waggaa 22 Mandiin faddaaltotaan dogoggorsiifamuun Firaans keessatti akka hoji dhabaatti galmaa'ee jiraachuu jalqabe. Meendiin erga gooli eegaan duraanii Cheelsii Petr Cech isa eeree booda gooli eegaa afraffaa ta'uun fudhatame. Wayita hojiitti seenu garuu tokkoffaa ta'ee argame, hundaan barbaadamuu eegale, bakki guddaanis kennameef. ''Seenaan koo namoota baayyeef barumsa, abdii ta'a. Ammallee taphattoonni dargaggeeyyii hedduun jireenya an keessa darbe keessa jiran waan jiraniif,'' jedhe Meendiin. ""Milkaa'inni kun ida'ama obsa, hojii fi amantiiti-hojii hedduudha. Ofitti amanuu qabda. Kaan caalaa cimtee hojjechuu feesisa.'' Milkaa'inni Mandiin galmeessisaa dhufe taphataa collee Senegaal bara kanaa ta'ee akka filatamu isa taasise. Kan taphataan Liivarpuul Saadiyoo maanee waggoota ja'aaf walitti aanaa taphataa cimaa Senegaal ta'aa ture inni amma irraa fudhate. Ji'a darbe Edwaard Mandiin taphataa collee addunyaa jedhamuun badhaasa gooli eegdotaaf biyya Firaansiin kennamu Yashin Trophy jedhamu mo'ateera. Kan taphataan Liivarpuul Saadiyoo maanee waggoota ja'aaf walitti aanaa taphataa cimaa Senegaal ta'aa ture inni amma irraa fudhate. Ji'a darbe Edwaard Meendiin taphataa collee addunyaa jedhamuun badhaasa gooli eegdotaaf biyya Firaansiin kennamu Yashin Trophy jedhamu mo'ateera. Meendiin badhaasa kana wayita sirni badhaasaa taphattoota collee bara kanaaf kennamut Ballon d'Or gala. jedhamu qophaa'etti fudhate. ""Waggaa muraasa dura an hoji dhabaan ture. Kilabiin na beeku hin turre. Har'ammoo gool eegaa cimaa ta'ee maqaankoo wayita ka'un dhagahe. Kun karaa sirriirra jiraachuukoo natti mul'isa. Bakkan itti hojjedhee akka addunyaatti beekamtii argadhu keessa akkan jiru natti agarsiisa.''"	https://www.bbc.com/afaanoromoo/oduu-59663039
sports	Taphattoonni kubbaa miilaa Ertiraa Yugaandaatti baqatan 'sodaa keessa jirra' jedhan	Taphattoonni Ertiraa afur biyya Yugaandaa hoteela isaanii keessaa badan yeroo ammaa ''sodaafi yaaddoo guddaa keessa jirra'' jedhan. Taphattonni kuni jalqaba ji'a kanaa ture hoteela magaalaa Kibba Lixa Yugaandaa Jinjaa jedhamtuuti kan miliqan. Akka taphattoonni kuni jedhanitti gareen isaanii tapha Waancaa taphattoonni biyya keessaaf qofa taphatan irratti hirmaatan, Cecafa, sadarkaa walakkaa xumuraa irraa ari'amani jennaan namoonni intarneeta gubbaa isaan doorsisaniiru. Yeroo ammaa Yugaandaa keessaa bahuf gargaarsa akka fedhan himuun kanaan achi butamanii Ertiraatti deebifamu akka danda'an himaniiru. ''Nagaa ta'u barbaanna. Namni nagaa keenya barbaadu nu haa gargaaruuti biyya kana keessaa nu haa baasu,'' jechuun taphataan tokko BBC'tti dubbate. ''Torban torbaniin mana jijjiiraa jirra. Mana jala jiraachaa jirra,'' jechuun himeera. Taphattoonni kuni akka jedhanitti yoo Ertiraatti deebi'an ''adabbii cimaatu isaan eeggata''. Ameerikaatti abukaatoo taphattoota kanaa ta'ee kan hojjetu Kimberlii Motilee ''maqaa guddaa kan qaban waan ta'anif namoonni Yugaandaa keessa isaan barbaachaa akka jiran gabaasaaleerra dhagenyeerra,'' jechuun BBC'tti dubbatan. Akka Obbo Motilee jedhanitti dhaabbata Biyyoota Gamtoomanii dhimma godaantotaa hordofu UNHCR'tti iyyata kan galfatan yoo ta'u deebii isaanii eegaa jiru. Taphattoonni Ertiraa walmorkii ispoortii garaa garaaf ergamanii achumaan yeroo badan kuni waan haaraa miti. Lammiileen Ertiraa kuma hedduu ta'an tajaajila waraana biyyaalessaa baqachuun biyya biraatti godaanu.	https://www.bbc.com/afaanoromoo/oduu-50244970
sports	Kubbaa miilaa: Pogbaa, Ozil, Mbaappee fi jijjiirraa taphattootaa haasawaman kaan	Taphataan sarara jidduu Maanchistar Yuunaayitid fi Firaans Pool Poogbaa, 27, bara dhufutti jijjiiraa bilisaatiin Baarseeloonaaf taphachuu barbaada jedhe. Juveentuus jifataa Paris St-Germain fi lammii Firaans ka tahe Kiiliyaan Mbaappee, waqtii jijjiirraa bara dhufutti, maallaqa rekoordii taheen gara kilabichaa fiduuf qophiirra jira. Taphataa sarara jidduu Arsenaalii fi Jarman Meesuut Ozil, 31, carraa Arsenaaliin dhiisee Liigii Piroofeeshinaalii Sa’uditti taphataa torbaniin yuuroo 200,000 argachuu danda’u hin barbaadu jechuun dideera. Taphataan sarara ittisaa Jarman Antooniyoo Ruudijeer, 27, bona keessatti gara Cheelsii deebi’uu barbaada jedheera. Gama leenjistootaatiin ammoo, leenjisaan duraanii Juveentus Maasimiliyaanoo Aleegriin, tarii leenjisaan Maanchistar Yunaayitid komatamaa jiran Olee Gunar Solshaayer yoo ari'aman, bakka bu'u jedhamaa jira. Sargiyoo Aguweeroo, 32, taphataa sarara fuulduraa Maanchistar Siitii fi garee biyyaalessaa Arjeentinaati. Kilaba Serie A Intar Miilaan irraa taphaticha mallatteesiisuuf fedhii mul’isus fedhii qabaachuu dhabuusaa himeera. Kilabni Piriimeer Liigii Ingiliiz Cheelsii taphataa sarara jidduu fi lammii Itaalii ta’e Jorginho waliigalteesaa dheeressuuf waliin dubbachuu jalqabaniiru. Ittisaan kilaba Arsenal fi lammii Bosniyaa-Herzegoviinaa tahe Si'aad Kolaasinaach, kilaba Xaaliyaan Roomaaf akka taphatu Arsanaal barbaada. Taphataan sarara fuulduraa Liivarpuul fi Swiizarlaand Xherdan Shaaqiri, 29, kilabicha keessa turuu akka barbaadu himeera. Maanchistar Yuunaayitid taphataa Baayern Muuniik fi Firaansi sarara fuulduraa Kiingsleey Komaan, 24, jijjiiraa taphattootaa bona keessa jiraatuuf, maallaqa waliigalteef oolu hin galchine jedhan daayirektarri kilaboota ispoortii Jarman Hasan Saalihaamidziik. Weest Biroom taphataa Haadersfiild fi Ingilaand sarara fuulduraa Kaarlan Giraant, 23, yuuroo miiliyoona 15’n mallatteessisuufi waliigaleera jechuun Iskaay Ispoortis gabaaseera. Juuveentus dorgommii Maanchistar Siitii fi Baayern Muuniik taphataa sarara ittisaa Ostiriyaa Deeviid Alaabaa, 28, maallatteessisuuf taasisanitti makameera. Kilabiin Piriimeer Liigii Liivarpuul liqiidhaan Haarii Wiilsan kilabichaa akka deemu fedhii qabaatus, Swansea City wajjin waliigaluu hin dandeenye. Wiilsan taphatoota shan Liivar Puul gad lakkisuuf karoorse keessaa isa tokko.	https://www.bbc.com/afaanoromoo/isportii-54550855
sports	Miidhama qaamaa: Leenjisaa ispoortii Teekwaandoo qaama miidhamaa ta’e	Kamaal Qaasim magaalaa Gondaritti dhalate. Ijoollummaasaatti maatiisaa waliin jireenyaaf gara Warataa deeman. “Taphataa fi gammadaa ture” kan jedhu Kamaal, miidhaan ganna shan irratti isa mudate jireenyasaa jijjiireera. “Miidhaan kun bara 1985’tti na mudate. Osoo hiriyyoota kiyya waliin taphadhu taankii yeroo cee’umsa mootummaatti tajaajila kennuu dhaabetu miidhaa narra dhaqqabsiise. ''Iddoo banaa afamuuzii naannessu jidduu miilli kiyya osoo jiruu, osoo darbuuf yaaluu miilli kiyya keessa gale. Battaluma sanatti osoo afamuuziin naanna’uu miila kiyyarratti miidhaan dhaqqabe,” jechuun yaadata Kamaal. Innis gara Baahir Daar deemuun ji’ootaaf yaala erga argatee booda gara Warataa deebi’e. Achis yaalasaa xumuree yeroo gara qe’eetti deebi’u miillisaa inni mirgaa jilbasaarratti muramee ture. “Jireenyi akka haaraatti eegale. Inni sun kan biraa kunis kan biraa” kan jedhu Kamaal, naannoo keenyatti namni qaama miidhamaa biraa hin turre jedha. Yeroo sanitti dhiisiitii yeroo ammaa kanattillee, naannoo keenyatti ilaalchi qaama miidhamtootarratti jiru gaarii miti. Baatee galuu taphachuu hin dandeettu ture,” jedha. Kamaal erga miilaasaarratti miidhaan dhaqqabe booda haatii fi abbaansaa gargar bahuunsaanii ammoo, jireenyi daran akka itti ulfaatu taasiseera. Innis haadhasaa waliin gargar bahee abbaasaa waliin jiraachuu jalqabe. Kamaal erga miidhaan irra gahe booda yeroo ganna torba turetti gara mana barnootaa deemuu jalqabe. Ta’us “jireenyi kiyya guutummatti waan jijjiirameef mana barnootatti ni jeeqama ture, ni yaadda’as,” jechuun amalasaarratti jijjiiramni dhufuu yaadata. Hojiilee bu’uuraa qaama miidhamtootaaf mijatoo ta’an jiraachuu dhabuusaanii fi ilaalchi hawaasni qaama miidhamtootarratti qabu jireenyasaa ulfaataa taasiseera. “Baay’ee ulfaata. M/barnootatti bilisaan hin taphadhu. Namoonni gurguddoon yeroo ana bira darban, umurii kanatti akkana ta’e jedhanii yeroo haasa’an dhagahuun abdii nama kutachiisa,” jedha Kamaal. Kiraanchiin (meeshaa socho’uuf nama gargaaru) socho’uunis ta’e taphachuun mijatuufii didnaan kiraanchii tokko qofaan akka fedhasaatti socho’uu yaale. Yaalii socho’uuf taasiserrattis yeroo baay’ee kufee miillisaa miidhamuu fi dhiiguu jalqabe. Haala kanaan hamma kutaa jahaatti Warataatti barate. “Yeroo sanitti ni jeeqama waan tureef yeroo ulfaataa dabarse. Ijoollee waliin walii galuu ni rakkadha ture. Yeroo tokko tokko kiraanchiin hamma nama dhahuutti gaha ture,” kan jedhu Kamaal, yeroo kutaa jaha gahu gara haadhasaa bira Gondar deemee waliin jiraachuu jalqabe. Gondar keessatti qaama miidhamaa biraatiin wal baree kophummaansaa hamma ta’een irraa bade. Haatisaa hojii hin qaban waan ta’eef wantoota isa barbaachisu dhaabbata qaama miidhamtoota gargaaru irraa argata ture. “Qamadii fi zayita qaama miidhamtootaaf kennamu haadha tiyyaaf fida ture. Achitti qaama miidhamtoota biraa waliin walargus miirri gaarii natti hin dhagahamu ture.” Kamaalis nama gargaara malee gargaaramaa hin ta’u jechuun gargaarsa hin fudhu jedhee dhiise. Kutaa saddeetitti qabxii gahaa waan hin fidneef irra deebi’ee barachuuf dirqameera. Waggaa itti aanutti miila nam-tolchee hojjachiisuuf gara Dasee imalee, achumatti kutaa saddeetaffaa sa’aatii galgalaan barachuu jalqabe. Barnootasaa dabaree galgalaan barachuunsaa ispoortii Teekwaandoo waliin walbarachuuf carraa isaa uumeera. Hiriyyaasaa waliin bakka Teekwaandoon itti hojjatamu erga deemee arge booda keessasaatti wanti wayii uumame. Leenjisaan Teekwaandoo miira Kamaal gaafatee fedhii qaban yoo ta’e, bilisaan leenji’uu akka danda’u itti himnaan fedhiinsaa haalan dabale. “Kufaa ka’aa deeggarsa leenjisaa fi hiriyyoota kiyyaatiin Teekwaandoo leenji’uu jalqabe” ta’us garuu namoota dhiheenyasaatti jiranii fi maatiisaa dabalatee ‘maal sii godha?’ jedhuun ture. Ta’us garuu wanti hundi akka yaadetti salphaa hin turre. “Teekwaandoon miila tokkoon ulfaataadha. Kufee ni caba. Harki kiyya cabeera. Miila kiyya hafte takkas miidhamee ji’a lamaaf ciisuun kiyya namoota isaan gammachiisetu jira. Ani garuu hamma dhuma jireenya kiyyaatti ispoortii kana hojjachuurraa wanti na dhorkuu akka hin jirre hubadhe.” Kamaal Teekwaandoo jalqabuunsaa waan baay’eesaa jijjiireera. Isaan keessa tokko akkaataa kiraanchiisaa itti fayyadamu jijjiiramuu fi haala isaa mijatuutiin fayyadamuudha. “Kiraanchichi jalqabarratti sibiila qofa ture. Teekwaandoon isa kana mijataa akka ta’u na gargaareera. Akkuma jalqabeen yeroo miila kiyya kaasetti kiraanchii cabee kufeera. Yeroo leenjisuttis kufee beeka. Kanarraa ka’uun yeroo heddu jijjiireera, ammatti haala mijataan ni hojjadha.” Teekwaandoon halluu saqqii (qabattoo) adda addaatiin daanota kennaman qaba. Namoonni yeroo duraaf jalqaban saqqii adiirraa jalqabu. Keelloo, magariisa, diimaa fi gurraacha. Saqqiin kunneenis erga namni tokko leenjiiwwan adda addaa xumure booda leenjisaasaarra argata. San boodas sadarkaa digiriidhaan ibsaman isaan daanii jedhaman hamma sadarkaa sagalitti jiru. Daaniin waldaalee Teekwaandoo irraa erga qormaata barreeffamaa fi hojii (practical) xumurte booda Kooriyaa Kibbaatti kennama. “Daanii digirii sadaffaa gaheera. Digirii fooyya’aniidha. Waggaa kanatti afraffaa argachuu danda’a. Yeroonsaa gaheera,” jedha Kamaal. ''Anaaf jedhanii wanni addaa godhan hin jiru,” kan jedhu Kamaal adeemsa kana keessatti miidhaan adda addaarra gahus gara duubaa hin deebine. Yeroo daanii sadaffaasaaf qoramu, waan irraa eegamu erga raawwate booda qorattoonni achi turan dhaabatanii akka harka rukutaniif dubbata. “Namoota 15 taanee dorgomne, jahan isaanii ni kufan. Nama sagal taanee darbine, qabxiin kiyya gaarii ture.” Kamaal qaama miidhamummaan isaa isa yaachisus deeggarsa hiriyyaasaatiin bara 2002’tti Warataa keessatti wirtuu leenjii banuun leenjisuu jalqabe. Ta’us garuu akka yaadetti salphaa hin turre. Maallaqa gahaa ittiin socho’u hin qabu ture. Innis suuraasaa birri 10, 10’n gurguruun birrii 2,000 lamaan hojiisaa jalqabe. “Yeroo beeksisa maxxansu bitaa itti gale. ‘Eenyutu nu leenjisa?’ jechuun leenji’uuf fedhii hin qaban ture. Isaan beeku waamee bilisaan leenjisuu eegale. Galmichas namni fira kiyyaa naa hayyame. Namoota afur yookiin shan qabadhee yeroo leenjisutti namoonni galma guutanii ilaalu ture.” Achis boodas erga namoonni dhufuu jalqabanii gara Finfinnee deemee hayyama argachuu qaba waan tureef, qormaata fudhatee tokkoffaa bahuun hayyama argachuusaa hima. Leenjii Teekwaandoo ji’oota jahaa booda barattoota 40 yeroo duraaf eebbisiise. Bara 2007’tti lammii biyya alaa Finfinneetti walbarateen, gargaarsa isaatiin Jarman deemee miilli nam-tolchee hamma hojjatamuufi achumaan leenjii ji’a tokkoo argateera. Kamaal yeroo saqqii (qabattoo) gurraacha fudhatu haalaan gammadee akka ture dubbata. Kamaal abbaa mucaa tokkoo yoo ta’u, “maatii kiyyaa waan gaarii hojjachuu” akkasumas leenjii Teekwaandoo cimsee itti fufu akka barbaadu dubbata. Dabalataanis dookimentarii jireenyasaarratti xiyyeeffatu hojjachuuf yaada. Ispoortii Teekwaandoo keessa waggoota 15’f kan ture Kamaal, Baahir Daarii fi Paawwee keessatti dargaggoota kumaatamaan laakka’aman leenjiseera. Ofiisaas dorgomiilee adda addaarratti hirmaachuun badhaasota hedduu argateera. Kanaanis dorgommii paaraalompiikii Itoophiyatti taasifamerratti naannoo Amaaraa bakka bu’uun, darbannaa aloolloo fi xiyyaatiin, teessoo naanna’uun akkasumas ulfaatinna kaasuun meedaaliyaa 20 ol argateera.	https://www.bbc.com/afaanoromoo/oduu-54521005
sports	Brijid Kosgei: Haadha ijoollee lakkuu fi riikardii addunyaa	"Atileetooni yeroo hedduu qabxii gaarii akka argataniif wanti ta'e akka isaan kakaasu dubbatu. garuu atileeti Birijid Kosgeef ammoo rakkina yeroo ijjoollummaashee dabartiseetu cimina kennuuf dubbatti. ''Haalaan itti eegalee yoo yaadadhu rakkinni nu keessa dabarree guddataa jira. Kanaafu jireenya sanatti deebii'u akkan hinqabaannee ofi himuunan kiyyas akkan fiixaan bahiinsa argadhuuf na gargaareera,'' jechuun BBC'tti himte atileetiin Keeniyaa kan umuriin waggaa 25 tun. Erga maaraatonii ittiin mo'attee kan jalqabaa figdee waggaa afur ta'eera. Kosgiin amma seenaa feegeenya km 42.2 tiin dubartii saffistuu ta'uun beekamti. Torban darbees US magaalaa Chikaagootti rikardii lammii Ingliiz Paawulaa Raadkilifiin waggoota 16 dura Landaniitti qabame cabsuun sakandii 18 foyyeessitee jirti. Rikardii ishee kan sa'aatii 2:14:04 kanas leenjisaa ishee Eeriik Kimaayoo waliin baatii jahaaf irratti hojjatan. Fulbaana keessa, Kosgiin Shaampiyoonaa Atiletiksii Addunyaa Dohaatti gaggeeffameeraatti biyyashee bakka bu'uuf affeerraa dhiyaateef didde. ""Akka isheef dhiifama taasisaniif gaafannee sababii waan adda ta'e tokko raawwachuuf karoora qabanneef jecha. Waa'ee isaas hindubannee ture. Sababiinsaas ishees dhiibbaa irratti taasisuu hinbarbaanne waan ta'eef,'' jedha Kimaayoon. Naamusniifi kutannoon ishee ammoo waan yeroo hunda adda ishee taasisuudha. ""Wayituma leenjiitii kaaste atileetii beekumsa qabdu ta'ushee sirriitti himu dandeessa. Baayyee naamusa kan qabduufi leenjii irratti gonkumaa duubatti hafu kan hinbarbaadneedha,'' jedha lenjiisaan ishee Ngisiriin. Birijiid ijoollee haadha ishee qofaan guddifaman torba keessaa tokko. Bakki itti guddattes Suluula Qinxamaa (Rift Valley) keessatti kan argamtu Kaawuntii Elgeeyoo Maaraakweetti. Bakki kunis lafa atileetoonni biyyatti bebbeekamoon irraa maddaniidha. Akkuma atileetota Keeniyaa kanneen ishee duraa hunda, Kosgeenis gara mana barnootaa sadarkaa tokkooffaa yoo deemtu ganama ganama ni fiigdi turte. ""Manni barnootaa kiyyaa mana keenyarraa km 10 fagaata ture. Yeroo tokko tokkoos akka natti hinbarfanneef nan figa ture. Daandii kiyyarrattis wayitan atileetota arguutti. Anis akka isaanii ta'un danda'an ofiin jedhan ture,'' jetti. Achinis mana barnootaatti fageenya jiddugalaatiin dorgomu eegaltee. haa ta'u malee biyya bakka akka buutuuf gonkumaa hinfilatamne turte. Haadha isheetiin kanfaltii mana barnootaa kanfaluun cimaa itti ta'een boodas, bara 2012tii Kosgiin barnoot aishee dhaabuuf dirqamte. Wayita kanattis bara barnoota ishee itti xumurtu ture. ''Wayitan ani kutaa 10ffaa turettis kanfaltiin gara doolaara 1,500 ol ture. Haati kiyyas nan liqeeffadha jechuun akkan itti fufu na jajjabeessuuf yaalaa turte. Garuu anis ''amma yoomiitti liqeeffannee itti fufuu dandeenya?'' jedheen jetti. Amma umuriinshee waggaa 17 wayita ta'utti fiigicha haalaan cimsite qabachuu barbaadde. Kunis maatiisheefi kanfaltii mana barnootaa obboolaashee xixiqqoof kan haguugu ta'uuf jira. Hiriyaashee dhiiraa Maatiiw Kosgii waliin leenjii itti fufte. Innis amma kan abbaa warraashee ta'e jechuudha. Waggaa tokkoon boodas boqonnaa fudhachuun ijoollee lakkuu deesse. Haa ta'u malees haadhummaan kutannoo ishee irraa boodatti hindeebifneen. Bara 2015'tti bakkuma dhaabdee turte irraa kaasuun kaampii leenjii seenuun leenjiisaa isheen leenji'uu eegalte. Kaampiiwwan akkasiis Keeniyaa keesatti ateletootaaf akka xiyyeeffannaa isaanii haala jireenya isaaniirraa kaasuun leenjiicha qofa irra taasisaniif  haala mijjeessaaf. Atileetoota dubartootaatiif maatiisaanii irraa fagaatanii jiraachuuf murtee taasisuun yeroo baayyee murtee cimaadha. garuu kanneen murtee kana taasisaniis isaan deegarsa maatii gaarii qabaniidha. ''Abbaan warraa kiyyas akka omaa hinyaaddofne natti hime. Ijoolleef kunuunsa barbaachisu akka taasisu natti hime. Kanaafuu ani hojii kiyya qofarratti xiyyeeffachu akkan qabu waan natti himeef ijoolleenis torbaniitti wayitan gara manaatti deebi'uu qofa na argu amaleeffatan,'' jetti Kosgiin. Akkuma kaampicha keessatti leenji'uu eegalteen Sadaasa bara 2015tti figiicha maaraatonii jalqabaashee Portugaaliitti fiigde. Dorgommichas daqiiqaa afurii oliin fooggeessuun mo'atte. Murteen isheen maaraatooniif fiiguuf taasiftees qabxii gaarii galmeessuun eegalame. Wayita turtii leenjii kaampii ishee sanattis dorgomtooti maaraatonii hedduutuu ture. kanaafuu hiriiyyaa leenjii'ootaa argachuun isheef baayyee salphaa ture. Ammas saffiisa ishee fooyyeessuuf leenjiitoota dhiiraa waliin fiigaa jirti. ""Isaan waliin leenjii'uun baayyee cimaadha. Sababiinsaas isaan baayyee saffiisu garuu ammoo yoon dadhabuuf jedhuu ''Lakkii, cimii itti fufii'' ofiin waanan jedhuufu na cimsa.'' Wayita ammaa kanattis dubartoota maaratooniif fiigala kan duraa bara 2019 keessatti argamti. Bara dhufaatti ammoo xiyyeefannaa ishee dorgommiiwwan ispoortii hunda kan akka 'Dorgommiiwwan Olompikaatti'' irratti kan fuulleeffatu ta'a. Amma haadha ishee gaafachuun gara mandaraatti deebii'aa jirti. Isheenis waan kana dura mo'attee irraa lafaafi mana bitteeffii jirti. Isaan boodas abbaa warraafi ijoollee ishee waliin yeroo akka dabarsitu dubbatti. ''Haati kiyya hanga na agartuutti na eegaa jirti. Isheenis wayitan ani rikardii cabseetti baayyee gammaddee jirti,'' jechuun gammachu maatii ishee ibsite."	https://www.bbc.com/afaanoromoo/oduu-50114716
sports	Waancaan Addunyaa 2022 yoom gaggeeffama, Qaataar akka qopheessituuf maaliif filatamtee?	Dirreefi bakkawwan taphoonni Waancaa Addunyaa 2022  Qaataar qopheessaa jirtu itti gaggeeffaman filatamaaa jiru. Istaadiyeemonni qophaa'an kam fa'i? Ho'iifi haalli qilleensaa Qaataar taphaaf hangam mijataa ta'a? Qophiin taphattootaafi keessummoota simachuuf taasifamu ammoo maal fakkaata? Waancaa Addunyaa 2022 kana wanti adda taasisu tokko biyya Baha Giddu-galeessaa keessatti qophaa'uun isaa kan jalqabaa ta'uu isaati. Wanti biraan ammoo ji'a/baatii inni itti gaggeeffamu jijjiiramuu isaati.  Kanaan dura taphni Waancaa Addunyaa ji'a Waxabajjiifi Adoolessa keessa gaggeeffama ture. Waancaan Addunyaa 2022 garuu seenaa dorgommii ispoortii guddaa addunyaa kana keessatti yeroo jalqabaatiif Sadaasaafi Mudde keessa gaggeeffamuuf jira. Kun ammoo sababa haalli  qilleensaa Qaataar ji'oota Waxabajjiifi Adoolessa keessa baayyee ho'aa ta'eefidha. Kanaafis ture dorgommii kana Qaataar akka qopheessituuf murteessuun baayyee falmisiisaa ture. Sagantaa bahee jiruun Sadaasa 21 hanga Mudde 18tiitti gaggeeffamuuf jira. Yeroo kanatti ammoo ho'i Qaataar keessaa yeroo hedduu 25C (77F) ta'a.  Waancaan Addunyaa 2022 kun akkuma duraan baratameen osoo ji'a Waxabajjiifi Adoolessa keessa gaggeefameera ta'e ho'a 40C caaluu danda'u yookaan ammoo hanga 50C ta'uu danda'u keessatti gaggeeffama ture. Kun ammoo hangam akka rakkisaa ta'e hubachuun salphaadha. Qaataar duraan ji'uma duraan baratame keessatti isteediyeemota cufaa tekonooloojiin qilleensa ittiin qabbaneessan (air-conditioned) tolfamee qopheessitee akka gaggeeffamuuf yaada dhiyeessitee turte. Boodarra garuu karoorri kun osoo hin fudhatamiin hafee aanga'oonni dhimmi Waancaa Addunyaa ilaallatu ji'a taphaa jijjiiran. Baatiiwwan Sadaasaa fi Mudde kilaboota kubbaa miilaa Awurooppaatiif yeroo hedduu itti ko'oommtanidha. Ko'uma kana keessatti taphattoonni tapha Waancaa Addunyaa 2022 kanaaf biyya isaaniirraa gara Qaataar 2022 deemuun ammoo qaawwa uumuun isa awaan hin oolledha. Kanarraa kan ka'eenis, liigiiwwan biyyoota Awurooppaa kan akka Piriimer LiigiiIngilaand,  Serie A Xaaliyaan fi La Liga Ispeen fa'i dorgommii idil-addunyaa kanaaf jecha torban tokkoof butanii jalqabuuf dirqamu. Qaataar bara 2010 ture Waancaa Addunyaa 2022 akka qopheesituuf sagalee miseensota hoji-raawwachiiftuu FIFA  22 argattee kan mirkaneeffatte. Yeroo sana biyyoota akka USA, Kooriyaa Kibbaa, Jappaan fi Ausstiraaliya adorgomtee mo'atte. Dorgommii Waancaa Addunyaa qopheessuudhaaf biyya Arabaa jalqabaas taateetti Qaataar. Qaataar carraa Waancaa Addunyaa 2022 qopheessuu argachuudhaaf matta'aa aanga'oota FIFAtiif  $3.7m kenniteetti jechuun himatamaa turte. Kana hordofees FIFA irratti qorannoon waggaa lamaa banamee gaggeeffamaa tureera. Garuu isaan booda FIFAn murtee dogongoraa taasiseera jedhamaa ture. Pirezidantii FIFA kan ture Mr. Bilaatar yeroo ammaa kanatti yakka waliin dha'uu, horii qisaasuufi malaammaltummaa birootiif qoratamaa jira. Inni garuu himannaa irratti dhiyaate kana ni waakkata.  Gama biraan ammoo Qaataar hojjetoota biyya alaa dhaabbileen Waancaa Addunyaaf barbaachisan ijaaran haala hin malleen qabataa jirti jechuun jaarmiyaaleen idil-addunyaa mirgoota namoomaaf falman akka Amiistti Internaashinaal fi Huumaan Raayitis Waach irraa mormiin mudachaa jira. Taphni gulaallii Waancaa Addunyaa 2022 waggoota sadii dura jalqabe.  Gareewwan ardii gara garaa irra jiran ramaddii gara garaa keessatti erga taphataniin booda warri tokkoffaa ta'an darbanii kaan ammoo irra deebiin taphachuun adda baafamu. Waancaa Addunyaa 2018 kan mo'atte Firaans Waancaa Addunyaa 2022f darbteetti. Shaampiyoonaa Awurooppaa yeroo ammaa kan taate Xaaliyaan garuu osoo hin darbiin hafteetti. Dhuma irratti, gareen biyyoota 32  garee saddeti biyyoota afur afur of keessaa qabutti ramadamu. Gareewwan ardii tokko irraa dhufan ammoo akka waliin hin ramadamneef taasifama. Kun garuu biyyoota Awurooppa irraa dhufaniif hin hojjetu, sababiin isaa ammoo ardii kana irraa baayyee waan ta'aniif carraa biyyoonni lama waliin ramadamuun jiraachuu mala.  Biyyoonni mo'achuu danda'u jedhamanii yaadamaa jiran Biraazil, Ingilaand, Firaans fi Ispeen akka ta'an himamaa jira. Qaataar biyya baayyina ummataa miliyoona 2.9 qabdu yoo taatu, biyyoota addunyaa kana irratti dureeyyii ta'an adda duraa keessatti argamti. Kun ammoo qabeenya zayita boba'aafi gaazii uumamaa qabdu biyya alaatti erguudhaanidha.  Tapha Waancaa Addunyaa kanaaf istaadiyeemota torba ijaarteetti. Kana malees bakka taphni waancaa guyyaa dhumaa itti gaggeeffamus magaalaa haaraa tokko ijaarteetti. Hoteelonni haaraa 100 ol ta'an, magaalaa haaraa tokkoofi daandiiwwan haaraas ijaaraa jirti. Koreen dorgommii kana qopheessan akka tilmaamanitti namoonni miliyoona 1.5 ta'an tapha xumuraa Waancaa Addunyaa 2022 irratti ni argamu. Qaataar biyya hawaasa Musliima jabeessanii qabataniiti. Kanaaf, deeggartoonni amaloota agarsiisaniifi akka itti deddeebiyan hunda keessatti of eeggannoo akka taasisan akeekkachiifamaa jiru.  Alkoolii dhuguu seerri dhorku cimaatu jira.  Dhugaatiin baarii hoteelota qananii gurguddoo ta'an keessaa qofa bitama. Biiraan qaruuraan tokkichi $13 baasa. Haata'u malee, qopheessitoonni akka jedhanitti yeroo taphaa kanatti alkooliin bakkawwan adda baafamanitti gurguramuu danda'a.	https://www.bbc.com/afaanoromoo/articles/cp3nxzn1nl5o
sports	Kiristiyaan Eriksen: Taphataan Deenmaark tapha irratti dirree keessatti erga of wallaalee amma 'dammaqeera'	Taphataan sarara gidduu Denmaarki Kiristiyaan Eriksen tapha Waancaa Awurooppaa Finlaandi waliin taasisaa turan irratti erga of wallaalee dirree keessatti kufee wal'aanamaa turuun hospitaalatti ''of bareera'' jedhe Waldaan Kubbbaa Miilaa Denmaark. Haalli fayyaa taphataa ganna 29 kilaba Inter Miilaan amma ''fooyya'eeraa' jedhe qindeessaan dorgommichaa Uefa. Taphni Kooppenhaagenitti gaggeeffamaa ture osoo boqonnaa hin gahiin addaan citee ture. Taphataan duraanii Tootenaam, Eriksen xumura tapha boqonnaa duraa irratti kubbaan yoo itti darbatamu ofumaan dhaabbachuu dadhabee kufe. Hakiimonni wal'aansa ariifachiisaa dirree keessatti erga kenaniifi hospitaala galchan. Finlaandi taphicha galchii 1-0'n yoo mo'attu erga sa'a tokkoo ol adda citee itti fufuun taphatame. Taphattootni Denmaarki yeroo gara dirreetti deebi'an morkattootaa isaanii irraa dinqisifannaa argataniiru. Uefa'n taphicha itti fufsiisuuf kan waliigale '' taphattoota garee lameenii irraa erga gaaffiin dhiyaateeti,'' jedhe. Daqiiqaan marsaa jalqabaa irraa hafte shan taphatamuun daqiiqaa shaniif boqonnaa fudhatanii gara dirreetti deebi'uun kan boqonnaa boodaas taphatan. Waldaa Kubba Miilaa Denmaarki irraa Piiter Mooler raadiyoo Danmaark jedhamutti akka himetti, '' isa waliin wal qunnamneerra. Taphattootnis isa waliin dubbataniiru. haala gaarii irra jira. Taphicha Kiristiyaaniif taphatu.'' Leenjisaan Denmaarki Kaasper Hulmaandi taphaan booda imimmaniin hudhamaa ture.''Dhugumaan halkan ulfaataadha. Jireenya keessatti kan baay'ee murteessaa tahe maali kan jedhu kan itti yaadannedha. Hariiroo hiika qabudha. uummata kanatu nutti aana. Maatiifi hiriyootadha,'' jedhe. ''Yaadni keenya hunduu Eriksenii fi maatii isaa waliin jira'' jedhe. Kilabni isaa Tootenaam, kan amma taphataafii jiru Inter Miilaaniifi jaallattotni ispoortii hedduun Erikseniif jajjabina hawwaa turan. Eriksen Inter Miilaan waggoota 11 booda akka waancaa Serie A injifatu gargaareera. Miiltoon isaa Inter Miilanitti waliin taphatan Roomelu Lukaakuun tapha Beeljiyeem Raashiyaa waliin taphattee sadiif o'n mo'atte irratti galchii lama galchuun Erikseniif yeroo gammachuu isaa ibsachuuf jedhu kadhata gochaa ture. Akka dafee bayyanatee ka'us hawwii qabuuf ibseeraaf. Waancaan Awurooppaa 2020 sababa koroonaavaayirasiin waggaa tokko darbe amma gaggeefamaa jira.	https://www.bbc.com/afaanoromoo/oduu-57458746
sports	Fayyaan Kiristiyaan Eriksen Waancaa Awurooppaarratti dirree keessatti kufee of wallaalee maalirra jira?	Erga dirree keessatti kufee of walaalee hospitaala galee taphataan duraanii Kilaba Tootinhaam Kiristaan Eriksen fayyaan isaa  ''haala amma jiruun gaariidha'' jedhame. Taphaataan kun erga hospitaala galee yeroo jalqabaaf siree hospitaalatti irra ciisurraa suuraa isaa maxxanseera. Eriksen dirree keessatti of wallaalee kufuun wal'aansi ariifachiisaan erga godhameef booda hospitaalatti qorannoo gaggeeffameefiif rakkoon isa mudate dhibee onnee tahuu hakiimni himeera. Taphataan umuriin isaa ganna 29, Eriksen Sanbata darbe tapha waancaa Awurooppaa biyyi isaa Denmaarkiifi Finlaandi taphatan irratti osoo taphataa jiruu ture tasa kan kufe. Eriksen deeggartoota adunyaarraa  isa deeggaraa turan hundaa galateeffateera. '' Amma, tapha itti aanu irratti taphattoota garee biyyaalessaa Denmaarki nan dubbisa'' jedhee ''Denmaarki hundaaf taphadhaa'' jechuun barreesse. '' Haala amma jiru keessatti akka gaariittan jira. Ammas hospitaalatti qorannoo dabalataa biraa gaggeessa. Garuu miira gaarii natti dhagahama.'' Tapha Kooppenhaagenitti gaggeeffame irratti osoo boqonnaan hin gahiin yeroo of wallaalee kufu, dirree keessatti akka dammaquuf hakiimonni deeggarsa gochaaf turan. Hakiimni garee Denmaarki, Moorten Boo'iz,'' Hammam isa dhabuuf dhiyaannee ture? Hin beeku, garuu ariitiin akka harganuu dandahu gochuun isa deebisanneerra. Qorannoon hanga ammaatti taasifame gaarii fakkaata. Maaliif akka tahe ibsa kenninu hin qabnu.'' Yeroo Eriksen hospitaalatti dammaquu isaa baramu ture taphattootni dorgommicha itti fufuun taphachuuf kan murteessan. Erga taphataan duraani Tootenahaam kun kufee gara sa'a lamaa adda citee tureen booda ture taphichi kan itti fufuun taphatamuu jalqabe. Finlaandi taphicha 1 fi0'n mo'atte. Taphataan denmaarkiif Baarseloonaa Maartiin Biraayitwaayit taphicha taphachuuf murteessuun '' waan hamaa isa dhumaati'' jedhe. Leenjisaan Denmaarki Hulmaandi,'' Kiristiyaan haala gaarii irra jira. Shakkii guddaa baay'eenbooda kun taphattootaaf oduu gaariidha. Akka qarqara mo'amuuu irra turre shakkii hin qabu,'' jedhe. Denmaarki tapha lammaffaa isaanii Kamisa dhufu achuma Kooppenhaagenitti Beeljiyeem waliin taphatu.	https://www.bbc.com/afaanoromoo/oduu-57486333
sports	Baarseloonaan leenjisaa isaa Ernistoo Vaalveerdee hojiirraa gaggeessuun Kiikee Seetiyeen qacare	Baarseloonaan leenjisaa isaa Ernistoo Vaalveerdee hojiirra gaggeessuun bakka isaa leenjisaa duraanii Riyaal Beetis Kiikee Seetiyeen qacare. Vaalveerdeen Baarseloonaa waliin walitti aansuun waancaa Laaligaa lama kan mo'ate yoo tahu bara kanas Baarseloonaan garaagarummaa galchiidhaan caalee liigicha dursaa jiru. Haa tahu malee leenjisummaa isaa jalatti kilebni Kaataalanotaa kun gahumsa guddaa agarsiisuuf kan rakkate yoo tahu Shaampiyoonsi Liigiidhaan xumuraaf dhaqqabuus hin dandeenye. Setiyeen leenjisaa haaraan Baarseloonaa umuriin ganna 61 tahe bakka bu'es Riyaal Beetis erga bara 2005 as liigiicha keessatti sadarkaa 6ffaan akka xumuru taasisuun hirmaannaa Awurooppaa Liigii akka argatan taaiseera. Dabalataan walakkaa xumura waancaa [Copa del Rey] ykn waancaa Ispeen isa guddaa jedhamuuf dhaqqabsiisedha. Baarseloonaan Vaalveerdee waliin walii galtee keenya adda kutuuf walii galleerra jechuun erga beeksisee leenjisaa haaraa kana waggaa lamaa fi walakkaaf qacaruu beeksise. Kilabichi Vaalverdee kilabicha waliin akka maatiittii turuufi gumaacha ogummaa isaaniif galata dhiyyeessera. Taphataan sarara giduu duraanii Baarseloonaa Zhaaviin akka hojii leenjisummaa kana fudhatamu gaafatamee akka dides ibsameera. Gama biraan leenjisaan duraanii Tootenaaham Maroshiyoo Poochetiinoos akkasuma Baarselonaa leenjisa jedhamaa turus kilaba masaanuu taate Ispaanyool leenjisaa turuu isaan carraa kana hin fudhanne jedhame. Leenjisaa haaraa Seetiyeen amma qacarame tapha kubbaa miilaa Baarseloonaan ittiin beekamuun akka beekamutu himama.	https://www.bbc.com/afaanoromoo/oduu-51102467
sports	Kazuyoshi Miyuuraa taphataa kubba miilaa ganna 53 kilaba Yokohaamaaf taphatu	Seenaa dorgommii kubba miilaa Jaappan keessatti taphataan ganna 53 Kazuyoshi Miyuuraa jedhamu kilaba kilaba isaaf galchii lakkoofsisuun taphataa umurii dheeraan galchii lakkoofsise isa jalqabaa taheera. Taphataan kun yeroo turtii kilaba isaa waliin qabu xumurus kontiraata waggaa tokkoo biraa mallatteessera. Kazuyoshi Miyuuraan ji'a Guraandhalaa dhufu umuriinsaa ganna 54 guuta. Taphataan internaashinaa Jaappan kilaba Yokohaamaaf kan mallatteesse bara 2005 ture. Waggoota 17 darbaniif kilabichaaf taphataa ture. Jaalalliifi fedhiin kubbaa miilaaf qabu dabalaa deeme'' jedhe Kazuyoshi Miyuuraan. Ama taphataan kun bara dorgommii kana umurii isaa ganna 54'n taphata jechuudha.- Kazuyoshi Miyuuraan tapha kubbaa miilaa idilee kan jalqabe bara 1986 kilaba biyya Biraazil Saantos waliin ture. Taphataan kun galchii isaa isa dhumaa kan lakkoofsise umurii isaa waggaa 50'n yoo tahu bara 2017 kilaba Tespakusastu jedhamu irratti ture. Taphataan maqaa King Kazu' jedhamuun waamamu Jaappan keessatti nama ispoortii baay'ee jaallatamuu fi yeroo hundeeffama liigii Jaappan bara 1993 irraa jalqabuun fakkeenya liigiichaa tahuun beekamu. Biyya isaa Jaappaaniif taphoota 89 irratti galchii 55 lakkoofsiseera. Miyuuraan kileba Xaaliyaanii Genoyaaf taphachuun booda gara Kirooshiyaa fi Awustiraaliyaatti imale.	https://www.bbc.com/afaanoromoo/oduu-55683076
=======
category	headline	text	url
entertainment	Biyoonseen walaloo muuziqaa haaraa ibiddarra ishee kaa’e jijjiirte	"Weellistuun beekamtuu Ameerikaa Biyoonseen wallee haaraa baaste keessa walaloon waldhabsiisaan erga argamee booda ijoo dubbii taateetti. Sababa kanaaf komiin guddoo irratti ka’e. Wiixata har’aa ammoo walaloo dubbii kaase haqxee lammata waraabuuf akka ta’e dhagahameera. Keessumaa kanneen qeeqa irratti dhiheessan kanneen qaama -miidhamtootaaf falmanidha. Wallee Jimaata gadhiifame keessa jechi jiru namoota socho’uu rakkataniifi madaala isaanii eeganii adeemuu dadhaban [cerebral palsy] gad-buusanii ilaaluuf namootni itti fayyadamu. Piromootarri artistii kanaa BBC’tti akka himanitti, jechichi Ameerikaatti hiika biraa qaba jedhan. Beekaa waan wallee keessa akka seenu taasifame miti jechuun ibsan. ""Walaloon kuni kaaniin bakka buufama,"" jechuun himan. Biyoonseen dhiifama gaafattee toora walaloo hiika badaa qabu keessaa haqxee deebistee gadhiifte. ""Waan tokko ifa gochuun barbaada. Afaan kaan gad-qabu beekisuuf tasa yaadee miti,"" jechuun ibsa miidiyaa hawaasummaarratti qoodameen ibsite. ""Akka dubartii gurraattii furdoo Ameerikaatti, jechoota nama miidhan anarratti dubbatame waaniin beekuuf humna jechoonni qaban nan hubadha,"" jechuun beekaa akka itti dhimma hin baane himte. Yeroo deeggartoonni ishee gaafa Jimaataa walaloo kana dhagahan, miirri isaa akka waan ""fuula keessa kabalamaniiti"" jechuun kanneen qaama miidhamtootaaf falmitu Hannaah Devineey BBC’tti himte. Dhaabbati qaama miidhamtootaarratti dalagu, Scope, Biyoonseen wallee ishee akka lammata waraabdu gaafate. ""Ilaalcha badaa qaama midhamtoonni guyyuu isaan qunnamu waan jabeessuuf jechoonni murteessoodha,"" jedhan maanaajarri miidiyaa dhaabbatichaa Waaran Kiriwaan. Deeggartoonni ishee kaanimmoo jechichi Ameerikaa keessa hiika biraa qaba jechun isheef falman. Jechi isheen fayyadamte Ameerikaatti hiikaa ""gammachuun of wallaaluu’’ jedhu qaba. Taatullee, kanneen rakkoo fayyaa sammuu qaban kan ilaalcha keessa galche miti. Atakaaroo kanaan ala garuu albamni torbaffaa Biyoonsee Renaissance jedhamuun moggaafame gurgurtaan gabaa addunyaa mataa gubbaa jira."	https://www.bbc.com/afaanoromoo/articles/cgx079nzv7ko
entertainment	Hoomaan simbiraa xiyyaara oyiruu boqqoolloo keessa qubachiise	Xiyyaarri imaltootaa Raashiyaa erga girrisa simbirrootiin rukkutameen booda oyiruu boqqolloo dhiheenya Moskootti  argamu keessa qubachuuf dirqame. Xiyyaarichi motarri dhaamee gommaan isaa gadii bahuun qubachuuf yaalii taasiseen namoonni 23 madaa'amiiru. Xiyyaarri 'Ural Airlines Airbus 321 gara 'Simferopol'tti balalii'uu akkuma jalqabeen motorri xiyyaarichaa hoomaa simbirrootaatiin jeeqame. Midiyaan biyyatti qubannaa xiyyaarichaan ''ajaa'iba Rameniski irratti raawwatame'' jedhaniiru. Daandiin qilleensa Yuraal xiyyaarichi waan caccabeef gonkumaa deebii'ee balali'uu akka hin dandeenye beeksise.  Dhimmicharrattis qorannoon eegalameera. Wayita Xiyyaarichi simbirrootatti bu'u  hojjattoota balaliinsaa dabalatee imaltoonni 233 keessaa kan turan yoo ta'u, motora waan danqameef qubachuuf dirqame. Xiyyaarri kun akkuma lafaa ol ka'een hoollachuu eegaluusaa imalaan maqaan hin ibsamiin tokko TV biyyaleessaatti himeera. ''Sakandii shan booda ifaan karaa mirgaa xiyyaarichaa ifuu jalqabuun fooliin waan gubachaa jiraachuu mul'isu uumame. Achiimaan xiyyaarichi qubannaan namni hundi fiiguu jalqabe'' jedhe. Eejensiin geejjiba Qilleensaa Roostaavistaa, xiyyaarichi buufata xiyyaara Addunyaa Zhukovsky irraa fageenya gara kilometira tokkootti motara badeen ooyruu boqqolloo keessa qubate, jedhaniiru. Imaltoonnis erga baafamanii booda muraasni isaanii wal'aansaaf gara hopitalaatti wayita geeffaman kan hafan ammoo gara buufata xiyyaaaraatti deebiifaman. Ministeerii Eegumsa Fayyaa biyyatti akka jedhutti, namoota hospitaalatti geeffaman keessatti daa'imman shan ni argamu. '' Namoonni madaa'anis miidhaa salphaa fi cimaa'' jedhan. Daarektarri Daandii Xiyyaaraa Yuural Kiriil Iskuratoov, imaltoonni sakatta'insi fayyaa erga taasifameefi booda imalasaanii xiyyaara biraatiin akka itti fufan himan. Midiyaaleen Raashiyaas balaa kana kan xiyyaara daandii qilleensa Ameerikaa akkuma balalii'u eegalee yeroo yartuu booda bara 2009tti laga Hudsoon keessatti qubatee tureen wal bira qabuun gabaasaa jiru. Walitti bu'iinis xiyyaaraa fi simbiroota jidduutti umamuus aviyeeshiniitti waanuma baramee yoo ta'u, US qofaa keessatti gabaasa kumaatamatu ta'e. Haa ta'u malee mudannoon akkas kunis balaa ykn badiinsa yoo qaqabsiisan baayyee xiqqaadha.	https://www.bbc.com/afaanoromoo/oduu-49360477
entertainment	Raapparii fi taatoo beekamaan DMX ganna 50tti du'aan boqote	"Raapparii fi taatoo beekamaan US, DMX ganna 50tti du'aan boqote. Guyyoota shan dura dhukkuba onnee tasaa dhukkubsatee ture. Raappariin maqaan isaa sirriin Eerl Siimans ta'e, hospitaalaatti yaaliin osoo godhamaafi jiruu bakka maatiin isaa jiranitti boqote. Maatiin isaa ibsa baasaniin ""hanga dhumaatti kan falmatu loltuu ture"" jedhan. ""Muuziqaawwan Eerl guutuu addunyaatti dinqisiifattoota hedduuf kaka'umsa uumaniiru, hojiin isaa bara baraan jiraata,"" jedhan. Dark Man X kan jedhamu DMX weellisaa Hip-hop beekamaa, aartiistota jajjaboo akka JAY-Z, Jaa Ruul fi LL Kuul J waliin hojjetaa turedha. Walleen alatti fiilmiiwwan alla 'Cradle 2 the Grave, Romeo Must Die fi Exit Wounds jedhaman irratti taatoo ta'ee hirmaateera. Maawunt Vernon, Niwu Yoorkitti bara 1970 kan dhalate DMX, qoricha sammuu nama hadoochuun wal'aansoo qabaa jiraate. Yeroo heddus jidduugalawwan dandamannaa keessatti dabarse. Abbaa ijoollee 15 kan ta'e DMX, himannaa gara jabinaa, akka malee konkolaachisuu, qoricha sammuu nama hadoochuu fi meeshaa waraanaa qabatanii argamuun itti murtaa'ee hidhameera. Akka maatiin jedhutti Niwu Yoork, Waayit Pileensitti hospitaala keessatti du'e. ""Maatii isaa onnee isaa guutuun jaalata ture, yeroo isa waliin dabarsine yoomuu ni yaadanna,"" jedhan."	https://www.bbc.com/afaanoromoo/oduu-56695909
entertainment	‘Simbirroonni Masqalaa’ yeroo hunda nu waliin jiraatan kami?	Simbirroonni Masqalaa ji'oota hedduuf erga badanii booda waqxii birraa eeggachuun wallakkeessa Fuulbaanaa akka deebii'anii mul'atan baayyeen keenya kan amannu. Kanumaa walqabates namni tokko yeroo dheeraaf bade kan mul'ate yoo ta'ee, maal akkuma 'simbira Masqalaa' taatee hoo? jedhama. Jechi kunis osoo hin mullatiin baatiiwwan dheeraaf badu agarsiisuuf kan itti fayyadamnuudha. Haata'u malees, oggeessi waa'ee simbirroo qoratan Obbo Yilmaa Dassaalanyi garuu ''Akka aadaan jedhedhamu simbirroon Masqalaa kunneen kan badanii tibbama masqalaa mullatan osoo hintaane, kan yeroo hunda nu waliin jiraataniidha,'' jedhu. Akka jecha oggeessa kanaatti, Itoophiyaatti akka simbirroo Masqalaatti kan beekamu gosa simbira tokkoo qofa osoo hintaane, lakkoofsi isaanii afuriin ol akka ta'an dubbatu. Kanaafis akka fakkeenyaatti kan eeran simbirroo 'quraa' jedhamuun kan beekaman jiraatanilleen, isaaniyyuu gosa garaa garaa kan qaban ta'u himu. Gosa sinbirroo Mansiqalaa jedhaman kanneen keessaas, yeroo hedduu kan mullatan isaan xixiqqoofi gosa simbiroo Dimbiixii jedhamuun beekamaniitu akka simbiroo Masqalaatti wamaman jedhu. Simbirroonni kunnenis haaluma naanootti maqaa garaa garaa qabachu akka danda'an kan dubbattan obbo Yilmaan, jechu Simbirroo masqalaa jedhu kan gosawwan simbira hedduu hammatuudha jedhu. Gosti simbira kanaas afaan Ingliiziitiin 'Indigo birds' ykn 'Widowbird' jedhamuun akka beekaman, isaan keessaattis gosa garaa garaa jiraachu hima. Waqti simbirroonni itti mullatan Waqtiin simbirroonni kunneen itti mullatanis wayita waqtiin roobaa darbee bonni eegalu baayinaan mullatu. Simbirroonni kunneen irra caalaa sanyii kan sooratan waan ta;aniifu, waqtiin isaan itti mullatan kunis kan miidhaan ballinaan itti argamuufi sinbirronnis kan itti wal horuuf mijatu waan ta;eef baayinaan argamu jedha Obbo Yilmaan. Simbirroonni kunneen waqxiifi haala qilleensaa irratti hundaa'uun bakkaa bakkatti kan godaanan waan ta'aniif biyyoota biraattis ni argamu. Obbo Yilmaan akka jedhaniitti, simbirroonni adda addaa waqxiiwwan garaa garaatti keessattuu. Fiixee kaabaatii gara biiyoota afriikaa kan dhufan yoo ta'u yeroo biraatti ammo garuma sana goodaanu jedhu. Akkasumas gara Itoophiyaas simbirroonni adda addaa waqxiiwwan eeggachuu jiddu gala bahaa, biyyoota Iskaandeeviyaa, Awuurrooppaa bahaafi Ruusiyaa irraa kan dhufan akka jiraniifi isaanis oggeessotaan akka simbirroo godaantootaatti kan beekamniidha jedhaniiru. Haa ta'u malee simbirroonni masqalaa jedhaman hedduun Itoophiyaafi biyyoota naannooshee kan akka Keeniyaa, Yugaandaa fi Taanzaaniyaatti akka argaman himama. Kan nu waliin jiran garuu keessuummaa Obbo Yilmaan akka jedhaniitti simbirroonni kunneen akka namoonni aadaa jedhan kan badanii deebii'an osoo hintaane kan yeroo hunda naannoo keenya jiraataniidha. Haalli simbirroonni kunneen Fuulbaanatti akka haaraatti dhufaniitti yaadnu nu taase, waan haalluun umamaan geeddarnee waan bareedaniif ta'u himu. ''Umama simbirroota kanneen hubachu barbaachisa'' kan jedhan Obbo Yilmaan, simbirroota kanneen irratti jijjiramni akkas kan mullatuuf waqxii itti wal horan waan ta'eefiidha jedhu. Yeroon kunis ayyaana masqalaa waliin walitti dhihoo waan ta'eef walitti hidhinsa qabaate jedhu. Adeemsa umamaa Baatiin Fuulbaanaa yeroo simbirroo dhaltuun killee itti buusuuf qophooftu waan ta'eef, inni kormaan nyaata dhalaafi inni sooratan naannoo tokkootti kuusuun olkaa'ata. Tibba kanattis batootaan simbira dhiiraa ni dheerata. Haalluunsaas ni geeddara. Haalluunsaa bareedaa waan ta'uuf namootatti akka simbira haaraatti mullata jedhu Obbo Yilmaan. Kana malees jijjiramni kun tibba wal hormaataa kanatti akka simbirroo dhaltuun jaalatamuuf gargaaruun alatti, baaleellaansaas waan dheeratuuf simbirroonni biraa isarraa akka fagaatan ni gargaara jedhu. Simbirroon dhiiraa tibba wal hormaataatti dhaltuu hedduu waliin kan olu ta'u dubbatu Obbo Yilmaan. Egaan jijjirama qaamaa simbirroota kenneeniitu osoo naannoo keenya jiraatanu akka waan yeroo dheeraaf naannichaa badanii waqxii masqalaatti deebii'an nutty fakkeessan jedhu oggeessi simbirroota itti dhiheenyaan qoratan Obbo Yilmaa Dasaalanyi. Oggeesichi akka jedhaniitti, ''simbirroota dhiheenya keenyatti argaman muxannoo hordoffii taasisu waan hinqabaanneefi wallakkeessa Fuulbaanaa ammo simbirroonni kunneen akkasiin bareedanii waan nu hawwataniifu kan naannoo keenya turan osoo hintaane kan waqxii eeggatanii asi bahan nutty fakkaata.'' Biftiisaaniifi faaruunsaanii waggaa haaraafi caama Fuulbaanaatti eda'ame waan qalbii namoota hundaa hawwatuuf, hunduu ni argaan. Sibrtii haaraan waqxii eeguun akka dhufaniitti amanas. Simbirroonni simbiroo Masqalaa jechuun waamnuus kan biraatiin adda kan bahan waan inni kormaan haalluu ifaa qabaatuufi dubartiittiin bifa BUnnii  Girachaa qabaattuufiidha. Kanaafu, simbirroonni masqalaa akka namoonni yaadan yeroo dheeraaf badanii keessummoota baatii Fulbaanatti qofa mullatan osoo hintaane, numa waliin jiraatanii haala umamaatiin haalluun baleellaa isaanii geedaramu, simbirroota nu waliin jiraatan jedhaniiru.	https://www.bbc.com/afaanoromoo/oduu-49862365
entertainment	"Artiist Hawwii Tazarraa: ""Ani Qaammeen kan Oromoo akka ta'ettin beeka"""	"Godina Shawaa Lixaa aanaa Ada'aa Bargaa naannoo warshaa Simintoo Mugaritti dhalattee guddatte. Barumsa kutaa tokkoffaa hanga shanaffaa mana barumsaa sadarkaa tokkoffaa Mugaritti, kutaa shanaffaa hanga saddeettaffaa immoo magaala Amboo mana barumsaa Addis Katamaatti baratte. Hojii muuziqaa bara 1997 baandii Hora Ambootti makamuun eegalte. Fedhiin muuziqaaf qabdu gara hojichaatti akka seentu sababa ta'uu himti. Baandii dubartoota qofaa qabu, badhaasa Siinqee, ayyaana Qaammee fi dhimmoota biroo irratti turtii Artiist Hawwii Tazarraa fi BBC Afaan Oromoo kunooti. ""Yeroon baandii Hora Amboo keessa ture magaala Finfinneetti sagantaaleen garaagaraa yoo jiraatan gara Finfinneetti dhufee artist Sayyoo Dandanaa walin weellisaan ture"" kan jettu artiist Hawwi Tazarraa bu'aa bahiin keessa baate heddu ta'uusaa nutti himte. Gumaachi artiist Sayyoo Dandanaa hojii aartiishee keessatti qabu olaanaa ta'uusaas dubbatti. Sirboota artiistoota akka Sittiinnaa, Abbabach Daraaraa fi Aster Waldagabreel waltajjiilee irratti sirbuun hojii muuziqaatti kan madaqte Hawwiin sirboota godinaalee Oromiyaa garaagaraa sirbuun dhaggeeffattootashee biraan geesseerti. Yeroo ammaas albamii haaraa hojjechaa akka jirtu nutti himte. Qincee yaa bittinooftuu Qincee yaa bittinooftuu Waggaa malee hin deebitu Qaammee yaa sissinooftu.. jetti artiist Hawwi Tazarraa ""Qaammee fi Gubaan ayyaanawwan baay'ee hawwatoo Oromoon kabaju dha. Ayyaanni Gubaa ayyaana dhiiraati. Qaammeen immoo ateetetu itti facaafatama, ayyaana dubartiiti"" jetti. Ayyaana Qaammee si'aayinaan kabajaa turuushees himti. ""Maatin koo haala hoo'aa fi bareedaadhaan ayyaana Qaammee kabaju. Qunnii buqqisee sirbee beeka."" ""Ani baay'ee xiqqoo ta'een sirbe. Gaafan yeroo jalqabaaf sirbuu deeme sana sareen miila na ciniinte. Sana booda deebi'ee hin sirbine"" jetti Hawwiin. Hawiin sirba Qaammee sirbuunis beekkamti. ""Wantuman argaa fi sirbaa gudhadhen sirbe"" jechuun nutti himte. Iyyoo yaa abaabo birraa yaa daanguulewoo Kashii yaa kashii… kashii yaa kashii kashii yaa kashii… Kashii goommanaa Durba maa jibbu… Durba maa jibbu Gatii loon lamaa… qarshii soddomaa Iyyoo yaa abaaboo birraa yaa daanguulewoo...jechuun sirbaa akka turte nutti himte. Sirbii yeroo Qammeetti dubartootaan sirbamu yeroo ammaatti akka yeroo duriitti baay'inaan akka hin sirbamne Hawwiin gaabbidhaan dubbatti. ""Aadaa amantaa fi maallaqa wajjin walqabsiisuutu jira. Shammarranis mataa dhahatanii magaala keessa deemaa sirbuuf itti qaanfatu"" jetti. Kanaafis aadaa kana baraaruu fi badiirraa hambisuuf hundi irratti hojjechuu akka qabu Hawwiin dubbatti. Artiist Hawwii Tazarraa artiistota fi ogeeyyii digdama ta'an walitti fiduun ji'oota muraasa dura baandii Hawwii Tazarraa jedhamu hundeesiteetti. Miseensootni baandichaa, taphattootni meeshaalee muuziqaa, shubbistootni akkasumas weellistootni hundi dubartootadha. Sababa baandii dubartoota qofa of keessatti qabate itti hundeessite yeroo gaafannettis ""dubartootni aarsaa hunda kaffalaa turanillee iddoon hin kennamuf. Waltajjiilee irrattis yeroo faarfaman hin mul'atu,"" jechuun deebiste. ""Kanaafis nutis qixxee dhiirolii aadaa kana guddisuu akka dandeenyu agarsiisuuf baandii kana dhaabne"" jetti. Hawwiin maqaa 'Badhaasa Siinqee' (Sinqe Award) jedhuun dubartoota ciminaa fi kutannoo isaanitiin milkaa'an, dhiibbaa kan uuman fi kanneen biroof fakkeenya ta'an badhaasus eegaltee jirti. Badhaasa Siinqee ji'a Mudde bara 2011 qophaa'enis artiistotni dubartoota akka Ilfinash Qannoo, Haallo Daawwee fi Hangaatu Baalchaa badhaafamanii turan. Badhaasni Siinqee bara 2012 Mudde bara 2012 kan kennamu yemmuu ta'u artiistotaan cinatti atileetotni dubartootaas sirna badhaasichaa keessatti ni hirmaatu."	https://www.bbc.com/afaanoromoo/oduu-49671886
entertainment	Itoophiyaatti callaqeen geengoo aduutti marsee nama raaje 'Sun Halo' maali?	Guyyaa Kamisa har'aa kutaalee Itoophiyaa adda addaa keessatti aduun calaqqee ifaa geengoon marfamtee mul'achuun (Sun Halo) namootatti raajii ta'ee, miidiyaalee hawaasaarrattis fakkiin isaan qoodamaa jira. Meetiriyoolojistiin BBC Kriis Faawikis Sun Halo (Aduun calaqqee ifaa kan ofii isheen marfamtee mul'chuun) kan mudatu kiristaalotni cabbii atimoosfeerii samii olii keessatti caccabanii argaman ifa aduu mataa ishee yeroo balaqqeessisan ta'ii mula'atudha jedhu. Ta'iin kun halkanis wayita jiini guutuu taatee baatu akka mudachuu danda'u himan. Ta'iin kun ganama har'aa magaalaa Finfinnee fi Harar dabalatee naannoo kaanittis mul'achuu namootni miidiyaalee hawaasaa irratti qoodaa turan. Gariin namootaa ta'iin kun maali jedhanii yoo gaafatan, mallattoo waan gaarii hin taane ta'uu mala jedhanii Rabbi kadhadhaa yoo jedhanis maxxansaniiru. Namni maqaa feesbuukii Hechman Z Adoni jedhamu qabu ammoo ta'iin kun magaalaa Harar keessatti mul'achuu suurotaan dabaalee maxxansee, ta'iin kun akkamiin akka mudatus barreesseera. Naannoo magaalaa Finfinneetti calaqqee ifaa aduutti akka geengoo naanna'ee mul'ate halluu sabbata waaqayyoo kan qabu akka tures namootni barreessaniiru. Ta'iin kun magaalaa Finfinneetti gara sa'aa tokkoof turuu isaa jiraattuun Finfinneerraa BBC'n dubbise tokko himteetti. Waanti argite ishee raajuus himteetti. Ta'iin kun amma dura bara 1991, 2008 fi 2014 kutaale Itoophiyaa akka Maqalee, Baahirdaar, Jigjigaa, Finfinnee fi kaanittis mula'atee beeka. Bara 2008 guyyaa Itoophiyaan filannoo biyyaalessaa gaggeessitu ta'iin kun mul'atee kan ture yoo ta'u, sana dura 1991 bara mootummaan Dargii kufe akka mul'atee yaadachuun jijjiirama mootummaa akeeka namootni jedhan turaniiru. Bara sana namootni gaazexessituun BBC Finfinneedhaa gabaastu Elzaabeet Bilaant dubbiste ta'iin akka kanaa mallattoo rabbii saba isaatti agarsiisudha ittiin jedhanii turan. Bara 2008 ji'uma kana keessa guyyaa gaafa 14 ture ta'iin akka har'aa kun kan mula'te. Guyyaa san Paatriyaarikiin Mana Kirsitaanaa Ortodoksii Itoophiyaa Abuna Pheexroos paatiriyaarkii Aleksaadariyaa Pope Shenuuda kan daawwannaaf Itoophiyaa dhufan guyyaa itti simatan ture. Amantootni keessummaa simachuuf bahanis kun raajii dha ''yoo xiqqaate mallattoo eebbaa rabbi nutti agarsiisuudha'' jedhanii turan. Abuna Phaawuloos ammoo ''Yaa rabbi mallattoo nutti agarsiifteef galata kee'' jedhan. Pooppiin Aleksaandariyaa Shenuudaanis akkasuma mallattoo Waaqni agarsiise jedhanii amanan. Abuna Phaawuloos daandii sirriirra jiraachuu keenyaaf mallattoo waaqni nutti agarsiise jedhan. Amantootattis Waaqni mallattoo waan nutti agarsiiseef haa gammadnu. Galata waaqayyoof dhiyeessinu haa daballu jedhanii ture.	https://www.bbc.com/afaanoromoo/oduu-61020487
entertainment	Holqa 'Mana Waaqaa': Baaleetti holqi guddaan karra 47 qabu argame	"Godina Baalee aanaa Madda walaabuutti holqi guddaan balbala 47 qabu argame. Holqa kana magaala Bidiree irraa kiiloomeetira 120 fagaatee bakka Haroo Waacaraa jedhamutti arganne jedhu ogeessi godambaa aanichaa obbo Haydar Ibraahim. ""Holqichi balbala 47 qabaatus seennee kan ilaalle balbaluma tokkooni. Saatii 3 fi daqiiqaa 20 kallattiin fuulduratti keessa deemnus dhumasaa gahuu hin dandeenye,"" jedhu. Holqa kana keessattis bobbocni bifa garagaraa qabu akka jirus himu. ""Boca muka Odaa, waancaa, waan akka mucha fakkaatanitu jira. Bocni mucha fakkaatan kuni dhangala'aa halluu adda addaa qabutu irraa coba,"" jedhan. Wayita holqicha daawwatanis dukkana waan ta'eef akka karaarraa hin banneef baala festaalatti guutanii karaa deemanirra buusaa deemuu himu. Lafti holqi kuni itti argame lafa baddaa waan ta'eef horsiisee bultoonni naannoo gammoojjii jiraatan wayita gara kanatti imalan jalqaba isaantu argee eeruu nuuf kenne jedhu Obbo Haydaar. Jiraattonni naannoo Sanaa holqichi bara durii keessa 'mana waaqaa' jedhamee akka waamamu himu. Tiriikaan holqicha keessatti halluu diimaatti akka jijjiiramuufi ifa gahaan waan hin argamneef dheerina waliigalaa holqichaa baruun rakkisaadha jedhan. Balballi holqichaa 47 karaa alaatiin tarree galanii mul'atan dheerina meetira 102 qabu. Holqicha keessa simbira halkaniin ala bineensa biraa akka hin arginee fi holqichi bosonaan kan marfame waan ta'eef faanni bineensota biroo alarratti akka mul'atu himan Obbo Haydaar. Holqa kana namoota 24 ta'uun sa'aatii sadiif daqiiqaa 20 keessa deemanii ilaaluus himu. ""Fuula duraaf ogeessa cimaa argannee waa'een holqichaa sirritti baramee akka bakka hawwata turizimii ta'u barbaanna"" jechuun BBCtti himan."	https://www.bbc.com/afaanoromoo/oduu-49561328
entertainment	Aartii Oromoo: Adaamaan jiddugala muuziqaa Oromoo ta’aa jirtii?	"Waggoota muraasa dura magaalaa Adaamaa keessa namootni muuziqaa qindeessanis tahe istuudiyoowwan sirboota Afaan Oromoo hojjetan bal'inaan hin turre. Amma garuu bakkatti sirbootni Afaan Oromoo qulqullinaan hojjetamniifi ogeessonni keessatti argaman tahaa jirti jedhan artistootni BBC'n dubbise. Daayreektaraa fi ogeessi kaameraa Kiing Raagoo Alii. Adaamaan jidduugala muuziqaa Oromoo ta’aa jirtii? Waggoota muraasa darban hojiin pirodaakshinii muuziqaa daran akka guddate hima. ""Ani yeroon jalqabu kaameeraa kaasseetta 'MD' fayyadameen waraaba ture. Amma garuu kaameeraawwan 'Full HD' ta'an fayyadamna. Sadarkaa qulqullina viidiyoonis '4K' irra geenyee jirra"" jedha."	https://www.bbc.com/afaanoromoo/oduu-47451795
entertainment	Badhaasa Odaa baranaa maaltu adda godha?	Badhaasni Odaa baranaa marroo shanaffaaf Finfinnee galma Sharaatanitti Kibxata galagala ogeeyyii aartii hojii addaa hojjetaniif beekamtii kennuun gaggeeffameera. Hundeessituun badhaasa kanaa haati dhaabbata Bashaatu Multimiidiyaa Pirodaakshin, Baashaatuu Toolamaaram badhaasa baranaa maaltu adda akka godhu BBCtti himte. Badhaasichi hojiiwwaan aartii Afaan Oromootiin A.L.I bara 2013 hojjataman dameewwan 21’n waldormsiisuun kennamu himti Baashaatuu Toolamaaram. Barana badhaasni umrii guutuu erga boqotee waggaa lama kan ta'e gaazixeessaa Ibiraahim Hajii Aliif kenname. Fiilmii mata dureen isaa ‘Lafaaf lafee’ jedhu fiilmii filatamaa bara 2013 ta’ee filatameera. Aartist Jimaa Galataa daarektara cimaa fi barreeffama fiilmii filatamaa bara 2013 barreessuun beekamtii argateera. Artistii Dhageettii olaanaa  bara 2013 tti qabu jedhamuun beekamtii kan argate ammoo bara dorgommii kanaa keessatti sirba qeenxee Birraa Wal-agarra jedhu gadhiise Galaanaa Garoomsaati. Badhaasaa baranaa maaltu adda godha? Badhaasa Odaa baranaa kan addaa godhu Afaan Oromoorratti dabalataan aartii Afaan Affaari fi Sidaamaa keessatti namoota gumaacha guddaa qaban lamaaf beekamtiin kennamuu isaati. Namoonni badhaasicha ilaalchisee yaadasaanii miidiyaalee hawaasarratti barreessaa turaniiru. Namoonni muraasni sirbi hawaasa biratti jaalatamu kan artisti Yosan Geetahuun hojjate mata-dureen isaa ‘’Bulloo’’ jedhu beekamtii hin arganne  jedhaniii komii dhiyeessan turaniiru jette. Sirbichi barana kana keessa hojjatame, ‘’nuti artistoota bara darbe hojjataniif beekamtii kennine’’ jette Bashaatuun. Kana malees, namoonni sirboota qabsootu dorgommicha keessaa baafame jedhanii miidiyaalee hawaasarratti barreessan turaniiru. ''Ulaagaa ijoon Odaa Awwaardi giddu galeessa godhatee beekamtii kennee aartii qofa’’ jette Bashaatuun. ''Dorgommiirratti ilaalchi siyaasa ulaagaa hin turre jette, Uummanni Oromoo aartiin quuqaa isaa ibsata'' jette Bashaatuun. Namoonni waan isaanitti fakkaate kaasuun mirga jette. Kayyoon Odaa Awwaard aartistoonni Afaan Oromootiin hojjatan akka waldorgoman, hojiiwwan aartii qulqullinaan akka hojjatan kakaasuuf yaadameeti jette. ‘’Sirboota 460 ol walitti sassaabuun abbootii murtiif dhiyeessine, isaan kan calalan gara miidiyaatti baasne’’ jette Bashaatuun. Bashaatuun hojiiwwan aartii Afaan Afaan Oromootiin bara dabre hojjataman hunda abbootii murtii dhiyeeffamu kaaste. Abbootiin murtii madaalan immoo barsiistota yunvarsiitii fi hojiiwwan aartii Oromoo keessatti muuxannoo qabanii jettee ibsite. Akka isheen jettutti, ulaagaa madaalli ogeeeyyii kanatu baase. Hundi isaanii teeknikarratti kan hundaa’e waan ta’eef ulaagaa sana tarreessuuf na rakkisaa jette Bashaatuun. Bashaatuun, dorgommii cimaan gaggeefamee qabxilee xiqqaan kan wal caalan turaniiru jette.	https://www.bbc.com/afaanoromoo/oduu-60681764
entertainment	Mirga Dubartootaa:Rogeeyyiin Indiyaa gudeeddiin gaa'ela keessaa akka yakkaatti akka ilaaalamuuf gaafatan	"Biyya olaantummaa dhiirotaan beekamtu Indiyaa keessatti gaa'illi akka qulqullummaatti ilaalama, dhiironni haadha warraa isaanii yoo gudeedan yakka miti. Dhimma kanarratti murtiin manni murtii biyyattii tibbana labse ammoo dubbii kaaseera. Rogeeyyiin biyyattii gudeeddiin gaa'ila keessaa yakka jedhamee akka lbasmu akka gaafatan karaa saaqeera. Abbaan seeraa mana murtii olaanaa Chhattisgarh NK Chandravanshi Kamisa darbe akka labsetti, ''walquunnamtiin saalaa abbaa warraa waliin godhamu kamiyyuu, humnaanis yoo ta'e gudeeddii hin jedhamu,'' jedhe. Dhaddacha dubbiin kun irratti muramterratti dubartiin iyyatte, ''abbaa warraakoo haala uumamaan ala ta'een quunnamtii saalaa na waliin raawwate, meeshaaleedhaan na gudeede,'' jechuun himatte. Abbaan murtii kun namichi quunnamtii saalaa akkaataa uumamaan ala ta'een kan itti gaafatamu ta'uu himee, garuu gudeeddii isa jedhameef bilisa baaseera. Murteen darbe kun miidiyaa hawaasummaarratti mufii guddaa kaasise, qorataa dhimma koorniyaa Kota Neelima dabalatee namoonni miidiyaa hawaasummaarratti, ''manni murtii yoom seenaa dubartootaaf gurra kennaa?'' jechuun gaafachuu itti fufan. Dhimmi gudeeddii gaa'ila keessaa kun miidiyaa hawaasaarratti qofa osoo hin taane damee seeraa biyyattii keessatti qoqqoodiinsa uumeera. Torban muraasa dura manni murtii olaanaa bulchiinsa kibba biyyattii Kerala keesstti argamu, gudeeddiin gaa'ela keessaa sababa ijoo maatii diiguudha jedhee ture. Abbootiin murtii Muhammad Mustaque fi Kawser Edappagath, ''Abbaan warraa qixa sirna hin qabneen haadha warraasaa kan xiqqeessu yoo ta'e akka yakka gudeeddiitti ilaalamuu qaba, adabbiis argachuu qaba. Hin adabamu taanaan yakki kun gara miidhaa qaamaa fi sammuutti guddataa deema,'' jedhan. Gudeeddiin gaa'ila keessaa kan mudatu wayita abbaan manaa qaamni haadha waraasaa akka waan kansaa ta'eettti ilaaluu jalqabeedha jedhan. Kunimmoo sirna haqaa yeroo ammaa keessatti bakk akka hin qabnes himan. Indiyaa keessatti walquunnamtiin gaa'ela keessaa, waan fedhe yoo ta'eyyuu, yakka gudeeddii akka hin taane kan labsame bara biyyattiin kolonii Biriteen jala turtedha. Ergasii garuu Biriteen dabalatee biyyoonni addunyaa 100 caalan seera kana haqaniiru, Indiyaa dabalatee biyyoonni 36 ammoo seericha qabatanii jiru. Sababa kanaaf dubartoota Indiyaa gaa'ela godhatan keessaa dhibbeentaa 31 kan ta'an dhiibbaa saalaa, qaamaa fi xiinsammuuf saaxilamuu ibsa bu'aan qorannoo mootummaan gaggeesse. Yuuniversitii Warwick fi Delhiitti Pirofeesara duraanii seeraa kan ta'an Professor Upendra Baxi, seerri gudeeddii gaa'ela keessaa kun haqamuu qaba jedhan. Indiyaan waggoota darban keessa miidhaa saalaa fi kaan dubartootarra ga'u qolachuu keessatti fooyya'iinsa gaarii argamsiisteetti kan jedhan namni kun, garuu gudeeddii gaa'ela keessaa kanarratti homaa hin hojjetamne jedhe. Mootummaan seera gaa'elaa kana haquun hariiroo dhirsaa fi niitii ''jeeqa'' jechuun falma, yoo seerri kun jijjiirame dubartoonni dhiirota dararuuf itti fayyadamu jedha. Yeroo dhiyoo as dubartoonni mufatanii fi abbootiin seeraa mootummaan Indiyaa maaliif seera kanatti cichee akka haferratti gaaffii kaasuu ittuma fufan. Dhaabbati Mootummoota Gamtoomanii, Hiyuuman Raayitis Waach fi Amnastii Intarnaashinaal dhimmi kun akka isaan yaachisu ibsaniiru. Abbootiin murtii hedduunis dhimmi kun paarlaamaatti dhiyaatee seerichi akka haqamu yaada qabu. Falmituun mirga dubartootaa Aadde Neelimaa, seerri kun mirga dubartootaa kan sarbuu fi dhiirotaaf ammoo mirga addaa fi sirna hin qabne kan kennuudha jette. ""Indiyaan irra keessishee akka waan ammayyoofteeti. Duubishee garuu booddetti haftuudha. Dubartoonni ammallee akka qabeenya dhiirotaatti ilaalamu. Indiyaa keessatti gudeeddiin kan yakka ta'eef waan dubartiin miidhamteef osoo hin taane dubartiin qabeenya dhiiraa qofa jedhamee waan yaadamuufi.'' ""Kun keessa seenanii sirreessuu gaafata. Yeroo keenya kanatti goolabamuu qaba. Rakkoon gaa'elaan walqabatu kun barrisaa dheeraadha. Nuti dhaloota egeree qofaaf miti kan qabsaa'aa jirru. Seenaa dabe sirreessuun ammuma.''"	https://www.bbc.com/afaanoromoo/oduu-58381575
entertainment	Weellisaa Umar Teenaammuu eenyu? Amma maalirra jira?	"Wellisaan Umar Teenamuu sirboota aadaa Oromoo Walloo keessatti daran beekamaniifi miidiyaatti hin mul'anne sirbuudhaan beekama. Sirba jalqabaasaa kan aadaa sirba warra Jiillee kan 'Teenammuu Teenammuu' jedhu sirbuudhaan maqaa masoo Umar Teenamuu kan argate. Walloo Aanaa Jiillee Dhummuugaatti kan dhalate Umar Sirboota Teenammuu, bara dargagummaa isaa biyyaa bahuun gara Jabuutii san boodas Yamanifi Sa'udi Arabiyaa deemee achi jiraateera. Homaa jiruun qajeeluufi didnaan gara biyyaa deebi'e. Harka tokkoon jireenyaan wal'aansoo qabaa harka tokkoon aadaa Oromoo Walloo beeksisuuf hojjechuu eegale. Aadaa sirba Oromoota Walloo keessaahuu kan Jiillee kuni dhokatee akka hin hafneef jecha sirboota Teenammuufi Washoomillaa jedhaman kan baase Magaala Adaamaatti hojii humnaa fi ba'aa bachudhaan akka ta'e hiriyaansaa BBC'tti himeera. Wellisaa Umar ammaa dhukkubsatee Hospitaala waliigalaa Kamisee erga galee torba sadii guutuufi waan weellisichi amma keessa jiru hiriyaansaa  Hospitaalatti isa gargaaraa jiru Aliyyii Abdallaa Ibraahim BBC'tti himeera. Umar aadaa uummata Walloo akka beekamuuf aarsaa guddaa nama kanfaledha jedha Aliyyiin. ""Umar aadaan Oromoota Walloo kuni akka beekamuuf aarsaa guddaa kanfaleera. Yeroo rakkinaattis uummata wallootif sagalee waan ta'eef dhiibbaa irra turerraa baqachuun biyyoota akka Jibuutii, Yemenii fi Sa'udi Arabiyaattis baqatee ture,"" jedha. Dhihoo kanas sirba aadaa Oromoota walloo 'Heelluwwee' jedhu osoo Kiliippii hojjechaa jiruu dhukkubni akka isa mudates hime. ""Durumaanuu Garaa na dhukkuba jechaa ture. Dhihoo kana itti hammaannaan Hospitaala geessine. Yeroo qoratamu mar'imaan isaa dacha'ee hojii dhaabeera. Amma wal'aansa baqaqsanii yaaluutiin garaachi miidhame muramee keessaa baheefii jira"" jedha. Wellisaan kuni sirboota aadaa kanneenuu kan hojjetu hojii humnaa hojjechuun waan ta'eef maallaqa yaalaa kana namootni akka gargaaraa jiranii fi dhukkubni isaas daran hammaataa ta'uu hima. Abbaan weellisichaas dhukkuba walfakkaataadhaan rakkachaa akka jirus himeera hiriyaansaa kuni. Umar Teenammuu yeroo ammaa Hospitaala Kamiseetti ciisee yaalamaa kan jiru yoo ta'u, dhukkubnisaa waan itti hammaateef socho'uus ta'e dubbachuu akka hin dandeenye hiriyaasaa BBC'tti himeera."	https://www.bbc.com/afaanoromoo/oduu-52436398
entertainment	Dubartiin Hindii ganna 73 durba lakkuu deesse	"Bulchiinsa kibbaa Hindii, Andihra Paradesh keessatti dubartiin ganna 73 durba lakkuu deesse. Daa'imman lakkuu kunneen yaalii 'IVF' booda Kamisa dhalatani. Yaaliin IVF jedhamu kan hanqaaquufi ispeermiin qaama gadameessan alatti laabraatorii keessatti akka wal simu taasisu dha. Dr Umaa Sankar ""Harmeefi daa'imman ishee haala gaarirra jiru,"" jechuun BBC Telugutti himaniiru. Aadde Mangayammaa Yaramati isheefi abbaan warraa ishee ganna 82, ijoollee horachuu hedduu kan fedhan ta'us hanga ammaatti hin milkaa'in akka hafan dubbatti. ""Baay'ee gammanneera"" kan jedhan abba warraan ishee Sitaramaa Rajaarawo, yaalii IVF jalqabanii ji'a lama booda akka ishiin ulfaa'uu dandeesse dubbatu. ""Yeroo hedduu yaallee, ogeessota fayyaa hedduu biras deemnee turre,"" jedhu Aadde Mangayammaan. ""Kun jireenya koo keessatti guyyaan hedduu itti gammadedha."" Hawaasaafi naannoo isaanii keessatti akka dhiibamte turteefi haadha waan hin turreef sagantaawwan hawaasichatti irratti yeroo tokko tokko akka hin waamamne dubbatti. ""Dubartii dhabduu jedhanii na waamu,"" jetti. Daa'imman kun dhalatanii guyyaa tokko booda garuu Obbo Rajarawoon dhukkuba istrookiin hubamanii yeroo ammatti hospitaalatti yaalamaa jiru. Daa'imman lakkuu kan dhalatan mala baqaqsanii hodhuu 'Caesarean section' jedhamuuni. Bara 2016tti, dubartiin Hindii biraa ganna 70n keessa taatu, Daljindar Kaawur, ilma deessee turte."	https://www.bbc.com/afaanoromoo/oduu-49604074
entertainment	I﻿rreecha Hora Finfinnee uffata aadaa Oromoon faayame irratti suuraalee filatamoo	S﻿irna galateeffannaa fi kadhaa Waaqaa kan ta'e Irreechi, kan bara 2022 kabajamuu eegaleera. I﻿rreechi baranaa Onkoloolessa 1 fi 2, 2022 kan kabajamu yoo ta'u, jalqabarratti kan kabajamu Irreechi Hora Finfinnee eegaleera. U﻿ummanni Oromoo uffata aadaan faayamee ba'e magaalaa Finfinnee bareecheera. B﻿akka irreeffannaa magaalaa Finfinnee-Malkaa Doloolloo Buddeenaa fi naannoon isaa qeerroowwan, qarreewwan, abbootii Gadaa fi haadholee siinqee akkasumas foollee Oromoon faayamaniiru. I﻿rreechi sirna uummata Oromoo ta'us kan irratti hirmaatu garuu uummata Oromoo qofaa miti. S﻿abaa fi sab-lammoonni kutaalee biyyattii garaagaraa irreecha Finfinnee kanarratti argamaniiru. U﻿ffata aadaa isaaniin faayamuun sirnicha bareechaniiru. I﻿rreechi bakka araaraa, jaalalaa, qulqullummaa fi tokkummaan itti cimuudha jedhu namoonni irreecharratti hirmaatan. U﻿ummanni Oromoo kutaalee biyyattii garaagaraa irraa dhufan walarguutti gammadanis, kanneen sababoota rakkoo nageenyaa fi balaa hongeen hin argamanis jiru. T﻿okkummaan irreecha kanarratti mul'ate addunyaaf fakeenya kan ta'uudha. I﻿rreecha baranaa irratti qacceewwan Oromoo Keeniyaa keessa jiraatanis argamaniiru. Keeniyaa keessa Oromoonni hedduun kan jiran yoo ta'u waggoota kurna hedduuf qomoosaanii Oromiyaa jiruun walarganii hin beekan. W﻿aggaa hedduu booda barana sanyiisaanii dubbisuuf gara Itoophiyaa imalaniiru.	https://www.bbc.com/afaanoromoo/articles/cj73mjrlgy9o
entertainment	Wiil Ismiiz waltajjii bashaasa guddichaa Oscars irratti nama waltajjii beeksisu kabale	Sirna Oskaaars (Oscars) irratti erga Kiriis Rook waa’ee Jadaa Piinkeet Ismiiz dubbii qoosaa dubbateen booda, abbaan warraashee Wiil Ismiiz waltajjiitti ol ba’uun isa kabale. Rook qoosaa waltajjicha irratti dubbateen riifeensa Jaadaa haadama irratti “Jaadaa, hanga filmiin GI Jane 2 ba’uutti eegaa jirra,” jedhe ture. Osoo Wiil waltajjiitti ol ba’aa jiruu erga Kiriisiin kaballaa itti cufeen booda, bakka inni taa'ee jiruutti deebi’ee, “Maqaa haadha manakoo afaankee keessaa baasi” jechuun itti iyyeera. Boodarra Wiil garuu taatee kanaan booda wayita badhaasa taatoo olaanaadha jedhamu erga fudhateen booda haasa taasiseeb imimmaaniin dhiifama gaafateera. “Akaadamicha (koree badhaasicha qopheesseefi) taatoowwan badhaasichaaf kaadhimamtoota taatan hunda dhiifama gaafachuun fedha,” jedheera. Jeedaan kana dura dhibee reefensa balleessu alopiishiyaa jedhamuun rakkachuu ishee himtee turte. Baacoon ykn qoosaan Kiriis fiilmii bara 1997 kan Demii Moore rifeensashee haaduun irratti hojjettedha. Komeediyaanichi wanta uumameetti riifachuun daawwattootaan, “seenaa TV keessatti kun taatee dinqisiisaa ta'eerratti galgala kana argamneerra,” jechuun dubbateera. Jalqaba irratti lamaanuu dursanii waliin mari’achuun kan baacoo kana qopheessan fakkaata ture. Kiriis akka rifate sirriitti ni mul’ata ture. Kun seenaa Oskaarsi keessatti guyyaa Wiil Ismiiz waltajjii irratti Kiriis Rookiin kabale jedhame ni yaadatama. Jeedaan wa’ee dhibee ishee kana kan jalqaba dubbatte Sagantaa ishee Feesbuukii irratti darbu Red Table Talk jedhamu irratti bara 2018 ture. “Dhibee rifeensakoo balleessuun rakkachaa tureera. Yeroo jalqaba eegale baayyee na rifaasisee ture,” jettetti. ''Rifadheen 'Wayyoo Waaqakoo molachaan jiraa?’ jedhe. Jireenyakoo keessatti kun yeroo ani jalqabaaf sodaan hoolladhedha,” jechuun ibsite. “Kanaafan rifeenskoo muruu jelqabee, kanumaafin murachuu itti fufes.” Akka gazeexessaan The Hollywood, Iskoot Fiyeenbergi jedhetti, erga taateen kun uumamee booda imimmaan kan qabateeni ture Wiil taatota Deenzeel Waashingitan fi Taayler peeriin bukkeetti waamame isa tasgabbeessaa turaniiru. Akka Wajjirri Poolisii LA miidiyaa Variety’tti himetti, Kiriis taatee kana “seeraan himata poolisiitti dhiyeessuu dideeera.” Akaadamiin sagantaa badhaasaa qopheesse gama isaatiin Suuraa socho’oo fi Saayinsii, kan sagantaa Oscars qindeessu, “hokkora gosa kaammiyyuu akka hin deeggarre,” ibseera. Kiriis waa’ee Jaadaa irratti yemmuu baacuu kun kan jalqabaa isaa miti.	https://www.bbc.com/afaanoromoo/oduu-60899015
entertainment	Boolla Qayyaa Kamiseetti: 'Dhiirri nadhoo qayya aarfattu ilaala'	Miidhagina qaamaaf maloota aadaa hawaasni fayyadamu keessaa tokko qayyi isa tokko. Haati Kamisee Aanaa Dawwaa Caffaatti BBCn dubbise tokko ''Akkam jedheen odoo [qayya] hin aarfatiin dhiira waliin bula?'' jedhu. Viidiyoon Yaadataa Birhaanuu fi Haabtaamuu Xibabuu	https://www.bbc.com/afaanoromoo/oduu-50114414
entertainment	Diraamaan kachachala 'Bill Clinton fi Monica Lewinsky' TV Ameerikaarratti daawwatamuuf	"Hariiroon wal-qunnamtii saalaa pirezedantii Ameerikaa duraanii 'Bill Clinton' fi hojjettuu Waayit Haawuus kan turte 'Monica Lewinsky', bifa diraamaatiin TV Ameerikaatti dhiyaachuufi. Pireezidantiin kuni wal-quunnamtii saalaa dubartii kana waliin raawwachuurra darbee waan waakkateef, bara 1999 keessa hanga aangoorraa kaafamuutti isa geessisee ture. Agarsiisi TV kuni American Crime Story jedhamuun beekamurratti kan tamsa'u yommuu ta'u , kan qilleensarra oola jedhames filannoo pirezedaantummaa marsaa walakkeessaa itti aanu gaggeefamuuf jedhutti. Akka namoonni tokko tokko jedhanittis, yeroo filannoon jala ga'u dhiyaachuun isaa filanicharrattillee dhiibbaa qabaachuu mala. Keessumaa, warra Dimokiraatotaaf waan gaarii dabarsuu dhiisuu mala jedhan. Lewinsky'n ammoo ofiidhuma ishee diraamaa seenaa dhugaa bar sana ta'eefi dhokatee hafeera jedhame kanarratti namoota biroon waliin qooda fudhatti jedhameera. Agarsiifni TV American Crime Story jedhamuun dhimmoota yakka gurguddaadha jedhaman filee daawwannaadhaaf dhiyeessuun beekama. Namni biraan Lewinsky  waliin diraamaa sana keessatti qooda fudhachuuf jiru ammo taatuu beekamtuu Booksmart  irratti hojjette Beanie Feldstein taati jedhameera. Gama biraan ammoo Sarah Paulson akka Linda Tripp ta'uun qooda kan fudhattu yommuu ta'u, namni kun ammoo hojjetaa mootummaa dhoksaadhaan yeroo Lewinsky'n pirezedaant Bill Clinton waliin'sagaagalaa' turan bilbila dhuunfaa isheen waraabaa turedha. Diraamaa kana keessatti eenyu akka bakka Bill Clinton fi Hillary Clinton ta'ee akka taphatu ammo hanga ammaatti ifa miti. Ibsa Vanity Fair tiif kenniteen Lewinsky  fiilmii kana qopheessuuf 'mamaa fi sodaataa' ture jetteetti. Garuu erga nama American Horror story qopheessu waliin ''yeroo dheeraa"" dabarsiteen booda  gara yaada kanaatti deebi'uu dubbatti. ''Waggoota kurnan darban keessa namoonni bakka koo bu'anii  seenaa koo dubbachaa turan.  Hanga dhiyeenya kanaatti seenaa koo deebisee akka anaan na mudatetti deebisee ofiin dubbachuu hin dandeenye ture,"" jetti. ""Guddina akka hawaasaatti sadarkaa namoonni akka kootti ukkaamfamanii turan akka dubbatan kan hayyamurra ga'uu keenyaaf galatan qaba."" jetta Dura taa'aan dhaabbata diraamaa kana hojjechiisaa jiru  FX John Landgraf Kibxata yeroo dubbatanitti  yeroo US filannoof qophaa'aa jirtu kanatti dhiyaachuu qaba murtee jedhu kan deggeredha. ""Ani akkan yaadutti Crime Story'n filannoo pirezedaantummaa dhufu irratti murteessaa ta'a jedhee hin yaadu,"" jechuudhaan gaazexeessitoota Los Angeles 'tti himeera. Waan isaan keessatti gumaachuu danda'an gaafachuudhaaf Hillary fi Bill Clinton  ""bira ga'uu"" hin dandeenye jedha itti-gaafatamaan Niiwoork Taayims. Lewinsky, yeroo ammaa kana umuriin ishee ganna 46. Yeroo Clinton nama waggaa 27 ishee hangafu waliin jaalala ho'aa sana keessa turte garuu ganna 22 turte. Pirezedaantiin duraanii kun sababa hariiroo jaalala hannaan dubartii sana waliin tureef gaafatamee 'sobuu' isaatiin akka pirezedaantummaa irraa kaafamu itti murta'uun boodarra garuu yakka isaa amanuudhaan aangoo irra tursiifameera Bara darbe Lewinsky'n akka jettetti gochawwan Clinton, ""hojiin isaa aangootti akka malee fayyadamuu"" waan ta'eef waan ta'u hubachuudhaaf muuxannoo jireenyaa ga'aa qaba ture."" American Crime Story US keessatti Fulbaana 27, 2020 dhiyeessuuf jira. Agarsiisawwan walitti aanan lamaan yeroo darbee lamaanuu BBC Two irra turan."	https://www.bbc.com/afaanoromoo/oduu-49274360
entertainment	'Shinooyyee weeddisaan guddadhe, aadaa kana beeksisuufan sirbe' - Weellistuu Meetii Haayilee	"Finfinnee mana barumsaa Aaskoo sadarkaa lammaffaatti barsiistuu kan taate Wellistuu Meetii Hayilee, sirbaa fi barsiisummaan ogummaa lamaan walfaana hojjetti. Tibbana ammoo sirba haaraa 'shinooyyee' jedhu aadaa dubartoonni Qaammee keessa sirban uummata biraan geesseetti. Shinooyyeen weedduu dubartoonni yeroo barri haaraan dhufu Qaammee keessa weeddisani. Weedduu dubartootaa kana Ijoollummaarraa hanga kutaa 11 baradhutti weeddisaa waanin guddadheef aadaa kana beeksisuufan sirba kana hojjedhe jetti Meetiin. ""Shinooyyeen sirba shamarraniiti. Shamarran hin heerumne jechuudha. Bakka adda addaatti maqaa adda addaa qabaachuu dandaha. ""Shinooyyeen ani hojjedhe kuni aadaa uummataa kan naannoo Shawaa kibba lixaatti sirbamudha"" jetti. Wedduun dubartoonni gurmuudhaan weeddisan kuni ergaawwan gammachuu dhufaatii bara haaraa, jaalalaa fi abdii kan keessatti calaqqisu akka ta'es himti. Shamarran weedduu kanaaf dursanii qophii kan godhatan yoo ta'u, Ashooshillaa hidhachuun, Qunnii buqqifachuun, Rifeensa bareechachuun warra ijoodha. Dubartoonni mana namaarra deemanii Weedduu shinooyyee weeddisan abbootii warra mana sanaa nijaju, nileellisu akkasumas ni eebbisu. Warri manaa ammoo dubartoota kana waanuma qaban kennuufi jetti Meetiin. ""Dur akka aadaatti dhadhaa dibu malee birriin hin kennamu ture. Amma warri manaa waanuma qaban kennu. Baayy'inaan amma birriitu kennamaafi,"" jetti. Sirbi Qaammee Meetii 'Shinooyyee' jedhu kuni qaammee simannaa bara haaraatiif akka gadhiifamee fi sirbicha keessatti bakka aadaan kuni akka gaariitti jiru deemuun qabiyyeesaa sirriitti agarsiisuuf yaaleera jetti. Meetiin hanga ammaa sirboota qeenxee shan uummataan geesse keessaa sirba 'Galoo maaloo maaloo' jedhuun beekamtii akka horatte himti. Sirboota kunneen yoo hojjettu hojii barsiisummaa ishee wajjin walcinaa deemsisuun akka ta'es himti. ""Ijoollummaa kiyyarraa kaasee fedhii sirbaan qaba. Garuu maatiin gara barumsaa fedhu waan ta'eef sirba kanin eegale ergan yunivarsiitii irraa eebbifamee hojii jalqabeeyi. Sirboota shanan kana hojii barsiisummaa kiyyas hojjechaatuman hojjedhe"" jetti. Mana barumsaatti yeroo barsiisuuf daree deemtu barattoonni sirba isheetiin akka ishee akkeessanis himti. ""Yeroon kutaa seenuuf gara darbiitti olbahu ijoolleen 'Galoo maaloo maaloo' jedhu dhokatanii. Eenyu akka ta'e ani hin argu. Yeroo hedduu akkas godhu. Ani barattoota kiyya baay'een jaaladha isaanis akkasuma. Jaalalumaaf akka na akkeessan nan hubadha"" jetti."	https://www.bbc.com/afaanoromoo/oduu-58511441
entertainment	Shamarreen ganna 20 Saaroon Daggineh attamiin ogummaa fiilmiin hawwatamte?	"Saaroon Dagginah jedhama. Umuriin kiyya waggaa 20 yoo ta'u kanan jiraadhu Jarmanii, Barliin keessa. Haatii kiyya lammii Jarmanii yoo taatu abbaan kiyya lammii Itoophiyaati. Obboleettii takkas qaba. Ogummaa taatoo nan jaaladha. Amma damee barnoota saayikoloojiin barataa jira. Fiilmiiwwan adda addaa keessa hojjachuufis carraa argadheera. Tiyaatira keessas hojjachuu danda'eera. Beeksiisawwan adda addaa irras hojjadheera. Xaaliyaaniifi hanga Kaanaadaatti imaluun hojjadheera. Taatoo ijoollummaa kiyyarraa kaasee jaalataa waanan tureef amma akka ogummaatti ittiin hojjachuu kiyyatti baayyeen gammada. Akkasumas ijoolluummaa irraa kaasee gitaara nan jaaladha. Maarshaal aartiis baradheera. Ijoolluummaa kiyya irraa kaasee maatii kiyya waliin biyya baayyee dhaqeera. Jarmaniifi Itoophiyaan alattis biyyoota 20 ol ta'an arguudhaaf carraa argadheeera. Taatoo ta'un qaba jedhee yoomiin murteesse? Ogummicha waanan jaaladhufan itti gale. Ogummaa kiyyaanis taatoowwan haaraafi kan garaa garaa ta'ee taphachuufi seenaawwan adda addaa dubbachuun jaaladha. Dhugaa dubbachuufis fedhii kiyya yeroo boqonnaa gara ogummaatti jijjiruu danda'uu kiyyatti baayyeen gammada. Taatoon ta'a jedheen kanan murteesse ergan filmii jalqabaa hojjadheen boodan natti fakkaata. Baay'ee gammachisaa ta'usaarra darbee taatee daandii ogummaa kiyyaa naaf saaqee ture. Jaalalan ogummaa kanaa qabus kanan hubadhe yeroo jalqabaatiif waltajjii mana tiyaatiraa irra dhaabadhee dowwattoota fulduratti yoo taphadhu ture. Baayyee gammachiisaa ture. Dhiibbaan ati doowwattoota irratti uumtu mataansaa, attamiin xiyyeeffannaan akka itti seenaa hordofaniifi akka ittiin mo'aman ni hubatta. Ergan kana hunda hubadheen boda ture egaan 'hojjachuun kanan barbaadu kanadha' jedheen kanan yaade. Barnoota taatoo kanaaf na gargaaruus baradheera. Wayitan Barliin jiru torbaniitti sa'aatii sadiif mana barnootaa taatootti leenjii taatummaa fudhataan ture. Barnootichi kallattiiwwan taatoo adda addaa kan haguugu ture. Yeroon Tiyaatira Jarmanii Barliiniitti argamutti hojjataa tureettis, torbaniitti yeroo shan waggoota afuriif leenjii baatii lamaa leenji'eera. Yeroo barnoota kutaa 9-12 barataa tureettis Mana barnootaa Fiilmii Balsibarigiitti barataan ture. ""Diraamaa kanaaf jecha afaan Arabaas barachuun qaba ture'' Imalli kiyya ogummaa taatoo kan eegalu bara 2014tti tiyaatiraan ture. Kanan taphadhees barattuu amala addaa qabdu ta'een ture. Yeroo jalqabaatiif doowwattoota fulduratti waltajjii irratti bahee taphachuuf baayyee hawween ture. Ergan taphadhee boodas dowwattoonni harka walitti rukutuun yoo na simatan baayyee nama hawwata ture. Booda keessas filmiiwwan gaggabaabduu tokko tokkoorrattin hirmaadhe. Gama biraatiin ammoo diraamaa TV'f yeroo jalqabaatiif kanan hojjadhe bara 2017tti ture. Yeroo sanattis baqattuu lammii Iraan kan waggaa 14 ta'unan hojjadhee ture. Diraamaa kanaaf jechas Afaan Arabaa loqoda Iraaqiin barachuun qaba ture. Kun ammoo haalicha baayyee cimaa taasisee ture. Yeroo sanattis kanan hubadhe, namoota walitti qabaman fulduratti taphachuun kan sodaachisu ta'usaati. Sanas ta'ee garuu baayyee nama gammachiisa. Tokkicha sodaan badnaan kaameeraa fuuldura ta'uun nama gammachiisa ture. Haalli filmiin itti hojjatamu ammoo kan tiyaatiraatiin adda. Lamaanuu garuu gammachiisaadha. Filmii irratti caalaa dhugaa fakkeessanii hojjachuu waan gaafatuuf, gaheen filmii kan Tiyaatiraatiin adda. Waliigalattis filmiiwwan 10 fi beeksiisawwan lama irratti hirmaadheera. Filmiiwwan yakkaa, filmiiwwan gaggabaaboo fi kanneen komeedii keessatti qooda fudhadheera. Supparmaarkeettii, agarsiisa daldalaa fi kubaaniyaa Inshuraansii guddaa tokkoo irratti ammoo moodelii suuraa ta'uun beeksiseera. ""Filmiicha namoonni miliyoona sadii ol dowwataniiru'' Filmii TV mata duree Biil Kukkuk Angeselt' jedhamuun buufata TV Jarmanii tokko irratti darbe keessatti hirmaadheera. Yeroo gabaabaa keessattis namoonni miliyoona sadii ol doowwataniiru. Filmichis jireenya leenjiisaa bunyaa dargaggoota jireenya sadarkaa gadaanaarratti argamaniifi baqattootarraa walitti qabuun leenjiisu tokko irratti xiyyeeffata. Filmii kanarratti baqattuu Afgaanistaan kan abbaafi haadhaa ishee dhabdee fi dandeettii bunyaa gaarii qabduu tokko ta'een hojjadhe. Filmicha irrattis karaa eejansii kiyyaatiinan filatamee affeeramee ture. Anis hangan daareektarichaafi kanneen filan dandeettii kiyyaan amansiisuuttan hojjadhe. Shamarreen Afgaanistaan ani ta'ee hojjadhees bunyaa kan jaalattu yoo ta'u baayyee cimtuudha. Akka Jarmanii keessaa hin ari'atamneefis carraan tokkichi qabdu shaampiyoonaa Jarmanii waliin dorgomuu ture. Filmichaaf jedhamee leenjii bunyaa dabalataa argadheera. Kunis muxannoo baayyee gaarii ture. Anaaf hanga naaf galuutti filmichi fudhatama gaarii argateera. Maatiifi hiriyyoonni kiyyaleen jaalataniiru. Tokko tokkos tiyaatira bunyaa sana jaalatan. Qabiyyee siyaasaas kanneen jaalatanis jiru. Yaada bareedaa naaf kennamees dubbiseera. ""Walakkaan lammii Itoophiyaa ta'un koo akkan saba biraa fakkeessee hojjadhuuf na gargaareera"" Hanga amaatti filmiin gabaabaa Kaanaadaatti hojjadhee feesitivaala Filmii Baarseelonaatti ''taatoo gaarii'' jedhamuun badhaafameera. Taatee baayyee namatti toludha. Mata dureen filmiichaas 'Stupid Smartphone' jedhama. Qabiyyeensaas yeroo maatii kenya waliin osoo hintaane bilbila keenya irra dabarsinu ilaallata. Dhugaa dubbachuuf damee kanarratti dorgommii olaanaan waan jiruuf ofii kiyyaa eeguufi kan naaf danda'ame hunda raawwachuuf nan yaala. Walakkaan dhalattuu Itoophiyaa ta'un kiyya saba gara biraa fakkaadhee hojjachuuf carraa naaf kenneera. Kunis kaan caalaa akkan fayyadamuuf carraa naaf uumeera. Isaan alatti warra kaan waliin of dorgomsiisuun barbaachisaa miti. Akkasamus dorgommiif dhaqamee yoo kufamee (kun kan yeroo baayyee mudatu waan ta'eef) attamiin kun na mudate? jechuun abdii kutachuun hin barbaachisu. Ogummichi dhiibbaa kan qabu waan ta'eef madaallii jireenyaa gaarii barbaada. Hojiichaan alattis sochiiwwan akka ispoortii yaaduun barbaachisaadha. Maatiifi hiriyyoota kiyya deeggaruun, dhiibbaa hir'isuuf na gargaara. Akkan hinkufne gochuufis ofii kiyyarratti dhiibbaa dabalataa akkan hin uumneef yaalii gochuun qaba. Yeroon haala akkasii keessa galuus maatiin kiyya yeroo hunda qophiidha. Hojii kiyyaan kanan jaaladhu namootaafi eddoowwan haaraan wal baruudha. Akkasumas seenaa warri kaan ilaaluuf jaalatan uumuufi warri kaan akka jijjiramaniif sababa ta'uun waan na gammachisuu kan biraati. Mudannoowwan gaarii keessaa kanan taatoo affeeramtuu Xaaliyaaniitti itti ta'eef jechuun danda'a. Wayitan teeyaatira Jarmanii keessa tureetti gara Xaaliyaan deemuun feesitivaala tokkoorratti akka qophii dhiyeessinu carraa argadheera. Dowwattoonni Xaaliyaanis baayyee hawwiidhaan eeggachusaantiin oliitti nuufilleen carraa gaarii ture. Xaaliyaaniitti afaan jarmaniitiin kan hojjannee ta'ulleen, waltajiicha irratti dowwattootaaf afaan Xaaliyaanitiin hiikamaa ilaalamaa ture. Xiin-sammuu fi taatoommaan attamiin waliin deemuu danda'a? Taatoon alatti saayikooloojiin qorataan jira. Abjuun kiyyas ogeettii xiin-sammuu ta'uu ture. Waan gaariin isaa ammoo taatoo waliin adeemuu isaati. Yeroo hojiifi barnootaa kiyyaas sirnaan nan eegadha. Yeroo baayyee hojiin filmii hojii akka tasaa dhufuudha. Kanaafuu qophii ta'ee eeggachuun barbaachisaadha jedheen yaada. Jalqaba bara kanaarratti digrii kiyya nan argadha saayikolojiin. Ittaansee ammoo digriin kiyya lammataa ni dhufa. Yeroo kiyya baayyees barnoota irrattan dabarsa. Kanas nan jaaladha. Garuu ammoo ogummaa taatoo fi saayikooloojii lamaanituu qabadhee itti fufuun barbaada. Hanga ammaattis gama lamaanitiinu qabxii gaarii galmeessisaan jira. Maatiin kiyyaasyoon taatoo ta'uuf murteesseetti deeggarsa naaf taasisaniiru. Haatii kiyyaas yeroo hunda yoon waltajjii irratti hojjadhu na ilaaluuf hawwiiti. Abbaan kiyyaas ammalleen hojii filachuu taatoo fakkaatu hojjataa jira. Dabalataan dargaggoota baasuun dhaabbanni filannoo taatoo piroofeshiinii akkan argadhuuf na gargaareera. Maatiin kiyya lamaanuu na gargaaraa kan jiran yoo ta'u deeggarsa olaanaa naaf taasisus. Bara darbees hojii Itoophiyaa tokko keessatti hirmaachu danda'eera. Haata'u malee sababii Koronaavaayirasiitiin adda citeera. Ta'us baayyeen jaaladhe. Osoon hojii gara biraa hojjadhees nan gammada. Waggaa kudhaniin booda keessattuu sadarkaa idil-addunyaatti filmiiwwan hedduu hojjachuun hawwa. Abjuufi hawwii keenya fiixan bafachuuf fiigiicha taasisan, namoonni hundumtu abdii akka hin kutanneef jajjabeessuu barbaada. Kufaatiifi qormaannii hundinu caalaa akka bilchaannuufi cimnuuf nu taasisa."	https://www.bbc.com/afaanoromoo/oduu-60724110
entertainment	'Egereen siniimaa, Afrikaadha jedheen yaada' - Kadaar Ahimad	"Fiilmiin badhaasa injifateeru “The Gravediggers’s Wife” jedhamu, kan gulaalaa muuxannoo qabuun gulaalame fakkata, ta’us garuu kun hojii fiilmii Kadaar Ahimad isa jalqabaadha. Bareedinni, yeroofi tasgabbiin fiilmicha keessatti mul’atu hanqina muuxannoo gulaalaa umuriin isaa ganna 40 kanaa haguuguun dandeettii isaa agarsiisa. Kadaar maatii isaa waliin waraana waliinii Somaaliyaa baqachuun, umurii ganna 16’ti Finlaand seene- garuu mana barumsaa fiilmii seenuu hin dandeenye. “Yeroo meeqa mana barnoota fiilmii seenuu yaalee akkan hin milkaa’in hafe Waaqayyootu beeka,” jechuun BBCtti himeera. Ta’us fiilmii Afaan Somaaliin hojjatee – aadaa madda isaa agarsiisuun galma isaa ture. Ji’a darbe Feestivaala Fiilmii Afrikaa Fespaakoo irratti tokkoffaa ta'uun badhaasa injifachuun isaa Kadaariif, do’iiwwan afaan haadha isaatis qopheessuun daangaa ce’uu akka danda’u mirkaneesseef. Faallaa Booliwuud (Bollywood) Fiilmiin The Gravedigger's Wife kun seenaa jalalaa, baacoo kan of keessaa qabuufi namni tokko nama jaallatu tokko olchuuf hagam akka deemu kan agarsiisudha. Fiilmiin seenaa salphaa, bakkeewwan babal’aa keessatti waraabame kun, seenaa Kadaar dhaga’aa guddate waliin tokko miti. Fiilmii Booliwoodii musiqaafi sirba, akkasumas seenaa gamachuun dhumu yaadata. “Fiilmii kanaaf waan wabii naaf ta’u hin qabu, fiilmii kanaa waliin fiilmiin wal bira qabee madaaluu hin qabun ture,” jedha Kadaar. “Kanaaf, galma ittiin ilaalu ofiikoo uummachuun narra jira ture.” Darbeeyyu, fiilmii Somaalii oggeesaan hojjatame siniimaa keessatti argee akka hin beekne hima. Adoolessa keessa yemmuu fiilmiin The Gravedigger's Wife, Feestivaala Fiilmii Kannes irratti agarsiifamaa turetti, harmeen isaa boo’aa turte. “Baayyee gammadde,” jedha. “Dhalootni carraa ofii isaanii iskiriinii irratti of arguu qabaatan hedduu miti. Isa uumuun barbaade.” “Miira Sabboonummaa” Fiilmiin The Gravedigger's Wife, biyya ollaa Somaliyaa taate Jibuutii keessatti waraabame, garuu nannicha keessatti hin agarsiifamne. Lammileen Somaliifi namootni hidda Somalii qaban hedduun Fulbaana keessa Feestivaala Fiilmii Idil-addunyaa Toroontoo irratti fiilmicha ilaaluu danda’aniiru. “Hundi isaanii sabbboonummaatu itti dhaga’ame. Fiilmicha ilaalanii boodarra dhufanii na haasofsiisuu isaaniin baayyeen gammade,” jedha Kadaar. Gulaalaan kun hojii inni fiilmii kana uumuuf hojjate, namoota kaaniifis kaka’umsa ni kenna jedha abdata. Mana barumsaa fiilmiitti hin baranne, leenjii fiilmii gulaaluu sirrii hin arganne, akkasumas fiilmii nama biraa irrattillee hojjatee hin beeku. Imalli isaa kun wagga 10 dura yeroo seenaa fiilmichaa jalqaba barresse eegale. Ofiisaa Afaan Somaaliin hogganuuf muratee waan ka’eef, oggummaa isaa fiilmoota jaallatu irraa hanga barutti tursiise. Erga fiilmoota Booliiwuud daawwatee booda,  fiilmoota Kooriyaa Kibbaafi Iraan dabalatee fiilmootaa  addunyaa ilaaluu eegale. Ta’us garuu fiilmiin isa jajjabeessan harka caalaatti fiilmii Afrikaa keessatti hojjataman ta'uu hima.  Keessumaa fiilmoota lammi Moorishees, kan hoogganaa badhaasa Fespakoo ta’e Abderraahmane Sissakoo baayyee dinqisiifata. Fiilmoota kana erga qoratee akkataa hojii isaanii hubatee booda, utuu fiilmii The Gravedigger's Wife hin qopheessiin dura, fiilmii gabaabaa lama qobeesse, afaan Finishiinis fiilmii tokko barreessee ture. Amma utuu mana barumsaa fiilmii seeneera ta’e muxannoon sun karaa gaariimoo hamaa na geeddara ture laata jedhee yaada. ""Dargaggoota fiilmii qopheessan Afrikaa, warra fiilmii carraa addaa osoo hin argatiin hojjatan, ofii isaanii kaameeraa qabatanii waan barbadan akka hojjataniif jajjabeessuun barbaada. Seenaa ofii isaanii akka barreessan, jireenyaa ofii isaani akka waraabaniifi ofii isaaniin akka hojjataniifan jajjabeessa, sababiin isaa nama hundatu carra qabeessa ta’a miti."" Ofii isaa Afrikaa keessatti fiilmii hojjachuu itti fufuu barbaada: “Ardii kanarraan madde, eegereen sinimaas Afrikaadha jedheen yaada. Seenaan hedduu biyyootii lixaa keessatti hojjatamuu hin dandeenye jiru.” “Fiilmichi badhaasa isa guddaadha” Seenaan inni fiilmicha keessatti hime do’ii gaarii akka uuman hima. Ta’us garuu fiilmoota gosa adda addaa yaaluu barbaada. “Fiilmii baacoo, saayinsii-fi, fiilmiilwwan sodaachisoo (horror) fi biroo hojjachuun barbaada,” jedha. Badhaasi Fespakoo argates akka isa kakkasuufi gara fuula duraatti maal akka hojjetu kallattii akka isa qabsiisu dubbata ogeessi fillmii kun."	https://www.bbc.com/afaanoromoo/oduu-59126117
entertainment	Filannoo Ameerikaa: Weellistoonni Tiraamp sirba isaanii akka hin fayyadamneef akeekkachiisan	Weellsitoonni baandii ‘TheRrolling Stones’ Pirezdaant Tiraamp duula na filadhaa isaaf sirba isaanii fayyadamuu yoo itti fufe seeraan akka isa gaafatan akeekkachiisaniiru. Gareen dhimma seeraa baandichaa ibsa kenneen dhabbata mirga artistoota BMI waliin ta’uun hayyama malee sirba isaanii akka hin fayyadamamneef hojjaachaa jiru. Duulli na filaadhaa Tiraamp torbee darbe Tulsaa Oklahoomaatti gaggeeffame sirba baandii kanaa ‘You Can't Always Get What You Want’ jedhu fayyadameera. Yeroo filannoo bara 2016ttis dulli na filaadhaa Tiraamp sirbuma isaanii kana fayyadamee ture. Yeroo sanattis baandichi Tiwiitara gubbaatti “Baandiin keenya ‘The Rolling Stones’ Donaald Tiraamoiin hin deeggaru,” jechuun barreessanii ture. Ibsa Sanbata baasaniin , bakka buutonni baandichaa gara fulduraatti duula na filadhaa isaa irratti Tiraamp sirba baandichaa kamuu fayyadamuu akka dhaabuu gochuuf murteessuun isaa barbaachisaa ta’uu ibseera. Dhaabbatni BMI’s baandichaa bakka bu’uun sirba isaanii hayyama malee fayyadamuun himannaa seeraa akka fiduu danda’u duula na filadhaa Tiraamp akeekkachiiseera jedhameera. Jalqaba ji’a kanaatti maatiin weellisaa Toom Peeti duulli na filaadhaa Tiraamp Tulsa booda, sirba isaa ‘I won’t back down’  hayyama malee fayyadamuurraa akka hayyamsiisuuf xalayaa barreesaniiru. Ibsa Tiwiitara gubbaatti barreessaniin, maatiin weellisaa lubbuun hin jirre kanaa, weellisaan kun “sirbi isaa duula jibbaaf akka fayyadamamu hin barbaadu,” jedhaniiru. Petiin bara 2017 ture tasa qorichaa bayyinaan fudhachuun ganna 66tti lubbuun isaa darbe. Filannoo Pireezdaantummaa Sadaasaf Tiraamp morkataa isaa Joo Baayden waliin wal dorgomuuf yeroo qophaa’anitti duulli na filaadha ji’oota dhufaniif itti fufa.	https://www.bbc.com/afaanoromoo/oduu-53210046
entertainment	Shamarree waggaa torbatti hatamtee  16n booda miliqxe	"Puujaan bakka buteenshee kan dhabame wayita umuriin ishee wagga torba turedha. Daa'imni kun mana barnootaa biyya Hindi magaalaa Mombaayiitti argamu tokko irraa hatamte.  Haatii warraa fi abbaan warra tokkotu ‘kottuu ayiskireemii siif kenniin’ jechuun sossobanii hatan. Bara 2013tti bakka buteenshee kan dhabamee ture Puujaan, haala dinqisiisaadhaan namoota ishee butan jalaa miliquun yeroo umuriin ishee waggaa 16 qaqqabu maatiisheetti makamte. Haatii Puunjaa, Poonaam Gaawud wayita intala isaanii arganitti wanti godhan akka jalaa badee ture yaadatu. ‘‘Mucaakoo hin argadhu jedhee bakkan abdii kutadhee tureetti ergamtoonni gaarummaa isaanitiin mucaakoo naaf deebiisan,’’ jette. Mucaan tunis kan butamtee turte haadhaafi abbaa warraa Haarii Daasowezaa fi Saanii Daasowuz jedhamaniin akka ta’e poolisiin ibseera. Puujaan osoo hin badiin dura oboolaashee lamaafi maatii ishee waliin ollaa Indiyaa ummanni itti baayyatu tokko keessa jiraataa turte. Akkuma obboleessashee angafaa waliin mana barnootaa deemteetti turte kan hatamte. Guyyaa sanas obboleessa ishee waliin wal dhabaniiti ishee dhiisee daree gale. Isaan booda jarri sun dhufani ishee hatan. Jarri ishee hatanis jalqaba bulchiinsa Goowaa jedhamu, achiin ammoo gara Kaarnaataakaatti geessaniin. Namoonni akka ishee oolchaniif bossuulleen jarri ishee hatan akka reebaniifi doorsiisaanii turan yaadatti. Bara 2013tti baddee kan turte Puujaan haala ajaa’ibsiisaa ta’een namoota ishee butan harkaa miliquun waggoota 9 booda maatii isheetti makamte. Yeroo muraasaaf mana barnootaa akka itti fuftuuf hayyamaniif ture. Booda garuu maatiin ishee hatan kunneen ilmoo godhannaan mana barnootaa akka dhaabdu taasisan. Dararamnis baayyee akka itti hammaataa ture himti Puunjaan. ‘‘Qabattoo/Saqiidhaan na reebuu ture.  Yeroo tokko waan furdaa tokkoon dugda koo na dhahanii diigee ture. Sa’aatii dheeraaf kanan mana keessa hojjadhuun alattis na hojjachiisu ture.’’ Jarri ishee hatan kunneenis kan jiraatan dhiheenya maatii ishee ta’anilleen garuu daandii waan hin beekneef omaa gochuu hin dandeenye ture. Baayyee ishe hordofaa waan turaniif haalli gargaarsa namootaa itti gaafattuus hin turre. ‘‘Namoonni akka na gargaaranii miliquun murteeffadhe.’’ Guyyaa tokko osoo jarri kun rafaa jiranii bilbilasaanii fudhachuun YouTube saaqxee maqaashee barreessite. Achinis beeksiisa naaf barbaadaa jedhu argatte.  Beeksiisa sanarratti lakkoofsi bilbilaa barraa’ee ture. Isaan booda namoonni akka ishee gargaaran gaafachuun miliquuf murteessite. \nHaata’u malee, murtee kana hojiirra oolchuuf baatii torba itti fudhate. Dubartii waggaa 35, Paamiilaa Deevaandiraa mana jara Puujaa hateetti hojjattuu manaa ta’uun tajaajilaa jirti. Puujaanis Paamiilaan akka ishee gargaartuuf kadhatteen. Paamiilaanis walii galte. Wayita bilbila beeksiisa nuuf barbaadaa jedhu irratti maxxanfame irratti bilbilanis nama ollaa maatii Puujaa ta’e, Raafiiqiin argatan. Puujaanis yeroo jalqabaatiif haadha ishee waliin karaa viidiyootiin wal arganii waliitti dubbatan. Achiinis wal arguuf wal beellaman. Haatiis mallattoo qaama intal isaanii irratti beekan yoo argan attamiin gammachuun akka itti dhagahame ni yaadatu. Haatiishees amma baroota isheen adda bahanii itti jiraatan sana bakka buusuuf yaalaa jiru. “Intalakoo akkan argadheen bare.’’ ‘‘Battaluman mallattoo qaama isheerra jiru argeettan akkan mucaakoo argadhe bare. Shakkuun dhaabe,’’ jedhan haatii. Paamiilaanis haadhaa fi intala walitti fiduutti baayyee gammadduu ta’ushee dubbatti.  Puujaan erga haadha ishee waliin wal agarteen booda maatiin gara buufata poolisiitti qajeelan. ‘‘Waan hunda poolisootattiin hime. Namoonni na butan eessatti akka argamanan itti hime,’’ jetti shamarreen tun. Achinis haatii warraa fi abbaan warraa Puujaa butan batalumatti to’annoo poolisii jala oolfaman. Inspeektarri olaanaa Mumbaay Miiliind Kurdeen, dhirsaafi niitiin  kunneen butuu, doorsiisuu, darara qaamaa fi human daa’imaa saamuun himatamaniiru jedhe. Puujaan erga maatiishee waliin walitti makamteen booda nagaa argattee jirti.\nOllaan daa’imummaan ishee beekanis gammachusaanii ibsataniiru. Haatiis gosa nyaataa intallisaanii jaalattu qopheessaniif. Rifeensashees hojjataniif. Hanga danda’ameefinis yeroo waliin dabarsaa jiru.\n\nPuujaan miidhaa warra ishee buteen irra gaheen ammalleen hiriiba gahaa hin qabdu. Yeroo hunda ni weerarti. Nageenya isheef jechas yeroo hedduu namaa gadi hin baatu. Yoo baatees maatii waliin ta‘uun. ‘‘Haadhakoo gargaaruu barbaadulleen manaa bahuuf naaf hin hayyamamu. Barachuus nan barbaada,"" jette shamarreen ku. Maatiin rakkoolee adda addaatiin marfamulleen haatishee baayyee gammadduudha. ‘‘Hojiin dadhabsiisaadha. Garuu Puujaa yoon ilaalu humnan argadha. Bakka baddee deebii’usheetti baayyeen gammada jetti."	https://www.bbc.com/afaanoromoo/articles/c13j8gvjnn3o
entertainment	Koronaavaayirasii: Covid-19 namarraa adurree fi sarootatti darbaa jiraachuun mirkanaa'e	"Covid-19 namoota vaayirasicha qaban irraa gara beeyladoota manaatti akka darbu qorannoon ibse. Manneen 196 namootni Covid’n qabaman keessa jiran keessaa samuudi beeyladota akka adurree fi saree 310 irraa fudhatameera. Adurroota ja’aa fi saroota ja’a irratti vaayirasichi argame, beeyladooti 54 ammoo kanaan dura vaayirasichaan qabamanii akka turan adda baafameera. “Yoo Covid’n qabamteetta ta’e, akkuma namoota irraa fagaattee turtu, adurree ykn sareekee irraas fagaachuu qabda,” jedhan Yunivarsitii Utreech irraa Dr Els Biroyeensi. “Yaddoo inni guddaan fayyummaa bineensota kanaa osoo hin taane, tarii vaayirasichi beeyladota kana keessa turee gara ummataatti deebi’u danda’a kan jedhudha.” Ogeessonni qorannoo kana gaggeessan hanga ammaatti vaayirasichi beeyladoota irraa namatti darbuu isaa ragaan mul’isu hin jiru garuu yeroo vaayirasichi namootaa namootatti daddarbaa jirutti adda baasuun ni cima jedhaniiru. Beeyladooti vaayirasichaan qabaman hedduun isaanii mallattoo dhibee kanaa muraasa qabaatu ykn homaa hin qabaatani. Qoratoonni Yunivarsitii Ultreech Neezarlaanditti manneen namootni guyyoota 200 darban keesatti vaayirasichaan qabamanii turan keessa jiranitti kilinikii beeyladootaa socho’aa erganiiru. Beeyladooti akka adduree fi saree vaayirasicha qabu yoo ta’e ykn qabamanii akka ture adda baasuuf saamuda fudhataniiru. Bu’aan qorannoo kanaa Kongiresii Qorannoo Maaykiroobaayloojii fi dhibeewwan daddarbanii Awurooppaaf dhiyaate beeyladoota kunneen keessaa %4.2 amma vaayirasicha akka qabanii fi %17.4 ammoo yeroo tokkotti qabamanii akka turan agarsiisa. Qorattoonni akka jedhanitti vaayirasichi namaarra bineensotatti malee bineensota irraa namatti waan darbu miti jedhaniiru. “Carraan vaayirasichaa beeyladootarra namatti darbuu %0 dha jechuu hin dandeenyu,” jedhu Wiirtuu Qorannoo Maaykiroobayoolojii Fayyaa Beeyladoota irraa Dr Biroyens. Oggeessoti fayyaa Beeyladotaa Raashiyaa tokko tokko bineensota tokko tokkoof talaallii dhibee kanaa kennuu eegalaniiru. Dr Biroyeens garuu “ammatti raga saayinsaawa hin argu. Weerara kana keessatti beeyladootni ga’ee waan qaban miti"" jedhan."	https://www.bbc.com/afaanoromoo/oduu-57677094
entertainment	Barsiisaan Booranarraa waa'ee nagaa walaloo barreesseef badhaafame maal hima?	Barsiisaafi barreessaa kitaabota lamaa ta'uu kan himu Jaatanii Boonayyaa Godaanaa wal dorgommii waa'ee nagaa dhaabbata biyyoota Gaanfa Afrikaa hammatuun qophaa'e injifateera. Dargaggoon ganna 27 Booranatti dhalatee guddate kun ''addunyaa kanarratti nagaan bakka guddaa qaba,'' jechuun BBCtti hime. Walaloo isaa keessatti dhalli namaa nagaa nama kaanii qofa osoo hin taane nagaa uumama cufaallee eeguu qaba jechuun ergaa isaa akka guutuu addunyaatti dabarsuu dubbata. Jaataniin kana dura kitaabota Abuuruu jedhuufi kitaaba walaloo Hadiyyoo jedhu barreessuu BBC'tti hime. Yeroo ammaas Yunivarsiitii Dillaatti barsiisaa jira. Dhihoo ammoo ''Walaloo waan nageenyaa kanarratti barreessen,'' beekkamtii argateera. Dhaabbati dorgommii kana qopheesse Wal ta'iinsa Mootummootaa Misoomaaf (Intergovernmental Authority on Development) jedhamuufi waajjira muummee isaa Jibuutii taasisedha. ''Waajjira IGAD kan magaalaa Finfinnee jiruuti badhaasaaf beekkamtii argadhe,'' jechuun BBCtti hime. ''Xiqqaattee guddattus maallaqaafi waraqaa beekkamtii,'' fudhachuu isaafi kanas dhaabbati dorgommicha qopheesse hirmaannaa isaaf isa galateeffatu hima. Dhaabbatich baatii Hagayya darbe dorgommii miidiyaa hawaasummaa baase argeeti Jaataniin kan dorgome. Dorgommicharratti namoonni gosa aartii kaanis waa'ee nagaarratti dorgomuu hima. ''Nageenyi waan guddoo dansaati. Namni ammoo waan nageenyarra yaada akkanaa qabaachuun waan akka malee guddaati,'' jechuun qopheessitoonni dorgommichaa isaaf ibsuu hima. Dabalataan, dorgommii akkanaa irratti lammiileen Itoophiyaa hammana hin hirmaatan, kuni waan jajjabeeffamu qabu naan jedhani jechuun hime. Nagaan Itoophiyaaf qofa miti addunyaaf barbaachisa kan jedhu barsiisaan kuni ''namallee ta'e uumama dhibiillee ta'e cufaafiyyuu nagaan male. ''Nuyimmoo ilmoon namaa kan namaa qofa miti kan bineensaallee eeguuf dirqama qabna. Waan Waaqni nu kenneetu jira jechuudha. ''Walaloo kiyya keessatti akka nageenyi uumamaaf, dhala namaaf barbaachisaa,'' akka ta'e ibsuu hima. ''Waaqaa laf cufayyuu nagaa tolcha. Ammoo achirraa kan darbe nuyi ilmaan namaa ammoo uumama cufaafiyyuu itti gaafatamummaa Waaqi nuuf kenne waan qabnuufi akka nagaa eegnu ergaa jedhu dabarsiti.'' Walaloon isaa Afaan Ingiliziin kan barraa'edha. Keessaa akka muraasa nuuf jedhu gaafanne. Akkanaan ibse: Black and white [Gurraachaafi adii gidduu] Or for another colour [Yoo fedhe kan bifa akka akkaa] The creature is unique [Uumamni keenya takkaa] For all the creates one [Uumamoota cufaafu] This is the life [Nageenyi jireenya] To lead the life [Jireenya dansaa jiraachuuf] In the world better [Nagaa jabeessa, duuniyaa mara keessaa] Dhaabbatichi nagaa, tasgabbii, misoomaafi badhaadhina dabalees wal ta'umsa diinagdee biyyoota miseensota ta'an gidduu akka dagaagu hojjeta. Miseensonni dhaabbata IGAD biyyoota Gaanfa Afrikaa, Suluula Abbayyaa jiraniifi naannawa Gireet Leekis (Great Lakes) jiranidha. Jalqaba dhaabbata Intergovernmental  Authority  on  Drought  and Development (IGADD) jedhamu bara 1986 hundaa'e bakka bu'uuni IGAD bara 1996'tti akka haaraatti kan of ijaare. Itoophiyaan miseensa dhaabbata kanaa yoo taatu lammiin Itoophiyaa Dr Warqinaa Gabayyoo Barreessaa Olaanaa dhaabbatichaa ta'un tajaajilaa jiru. Miseensonni dhaabbata IGAD yeroo ammaa rakkoo nageenyaa qaban keessaa Itoophiyaa, Sudaaniifi Somaaliyaan keessatti argamu. Rakkoo nageenyaan ala hongeenis yaaddoo ta'eera. Dhihoo (IGAD) fi UN'tti Dhaabbati Fayyaa fi Qonnaa (FAO) miidhaa hongeen dhaqqabsiisu xiqqeessuuf tarkaanfiin fudhatamuu akka qabu waamicha taasisaniiru. Dhaabbileen lamaan ibsa waloon baasaniin [Afaan Ingiliziitti geessa] Gaanfa Afrikaa naannawa miseensonnii IGAD jiranitti namoonni miiliyoona 26 ta'an hanqina nyaataaf saaxilamuu ibsaniiru.	https://www.bbc.com/afaanoromoo/oduu-59467870
entertainment	Obomboleettii maqaa Looraa jedhamuun moggaafame Luuziyanaatti nama jaha galaafate	Obomboleettii ykn Harikeeniin maqaa Looraa jedhamuun moggaafame Ameerikaa Kutaa biyyaa Luuziyanaa keessatti lubbuu namoota jahaa galaafate. Obomboleettiin sa'aa tokkotti km 240 saffisaan gulufu kun, kutaa biyyaa kana keessatti balaa guddaa qaqqabsiisa jedhamee sodaatamee kan ture ta'us balaan qaqqabe hanga sodaatame miti. Hanga sodaatameen gadi ta'us garuu balaawwan qaqqabsiiseera. Baattuuwwaan sarara ibsaa hedduu mancaasuun manneen walakkaa miiliyoonaa ta'an tajaajila ibsaa akka dhaban godheera, indastiriiwwan keessattis ibiddi keemikaalaa akka ka'u godheera. Looraan amma sadarkaa Haarikeen jedhamurraas gara sadarkaa tiroopikaal istoorm jedhutti gadi bu'eera. Gidduugalli Haarikeenii biyyaalessaa obomboleettiin kun saffisni isaa sa'aa tokkotti km 65'tti hir'iseera, haata'u malee ammallee bokkaa jabaa uumaa jira jedheera. Bulchaan Luuziyaanaa Joon Beel Ediwaard balaa nurra gahuu danda'a jennee yaadneen hin miidhamne, garuummoo miidhamneerra jedhanii, ammas uummatni akka of eeggatu gaafatan. Waayeen balaa kanaa kan itti himame Pireezidant Doonaald Tiraamp guyyoota dhumatorbee kana dhaqanii akka naannicha daawwatan himan. Obomboleettiiwwan Loowraafi kan biroon Markoon jedhaman naannoo Kaaribiyaanitti lubbuu namoota 24 dabarsaniiru. Luuziyaanaatti namoota du'an keessaa afur mukti itti jigeeti. Namni tokko ammoo dooniin ittiin yabalu yoo dhidhimtu kan biraan tokko ammoo mana isaa keessatti Kaarboon Daay Oksaayidiin jenereetara mana isaa keessaa isa suummessuun ta'uu aanga'oonni himaniiru. Ameerikaa keessatti sababa obomboleettii rooba makatuun manneen jireenyaafi daldalaa 900,000 ta'an tajaajila ibsaa dhabaniiru. Luuziyaanaa keessatti balaa qaqqabe hordofee loltoota Naashinaal Gaard jedhaman dabalatee namootni 1,500 ta'an lubbuu baraaruufi naannoo qulqulleessuuf bobbaafamaniiru. Bubbeewwaan ciccimoon akka haarikeen, saayikloonii yookaan taayifuun kan yeroo dheeraaf turan yoo ta'u, moggaasni maqaa kennameefis qorattoonni saayinsii hordoffii akka irratti taasisaniifii dha. Galmeeffachuudhaafis bara itti ka'an hordofu ture. Garuu, bakka tokko tokkotti baatiiwwan 12 keessatti obombolleettiiwwan 100 ta'an ka'uu danda'u. Waa'ee tokkoo tokkoo isaanii adda baasuun hordoffii taasisuuf maqaa qabaachuun haala salphisa. Biiroon Metiworoloojii Ameerikaa akka jedhettis, obomboleettii gurguddaa maqaan waamu jechuun namoonni caalaa waa'ee isaanii fi hubaatiii qaqqabsiisuu danda'an irratti hubannoo ni argatu jechuu dha. Walgahiiwwan idilee kan qorattooti haala qilleensaa addunyaa irratti hirmaatanii fi maqaawwan haarawaa kan waggoota dhufanii irratti murtaa'utu jira. Maqaawwan obomboleettii balaa hamaa geessisanii gonkumaa irra deebiin itti hin fayyadamamu. UK keessatti, Biiroon Metiworoloojii moggaasa maqaa akka eeraniif hawaasa gaafata.	https://www.bbc.com/afaanoromoo/oduu-53943290
entertainment	Keeniyaa, Marsabeetiifi Taanaa Riivaritti horsiise-bultoonni ongee dheerateen hedduu miidhamaa jirra jedhan	"Horsiise-bultoonni Kaaba Keeniyaa, bulchiinsa Marsabeet, akkasumas Taanaa Riivar jiraatan ongee cimaa ji'ootaaf turerraan kan ka'e haala sodaachisaa keessa jiraachuu BBCtti himan. Naannolleen kunneen bokkaa ji’a jahaa hanga kudhanii osoo hin argatiin waan turaniif namoonni horiisaanii hunda dhabuun harka qullaa hafuu dubbachaa jiru. Kun ammoo daa’imman nyaata madaalawaa dhabuun dhukkubaaf akka saaxilaman gochuurra darbee amma namoonni beelaafi dheebuun du’aa jiraachuu dubbatan. Akkasumas, dhukkuba horiirraa namaatti daddarbuun horsiise-bultoonni hedduun miidhamaa jiraachuus ni himu. Lammiileen Keeniyaa miiliyoona 2.1 tahan sababa hongee kanaan hanqinni nyaataa akka isaan mudate kan gabaafame oggaa tahu, Pireezidantiin biyyattii Uhuruu Keeniyaataa goginsa mudate kanaan ''balaa biyyoolessaati'' jechuun labsaniiru. Mootummoota Gamtoomaniitti dhaabbati deeggarsa namoomaa kennu OCHAn Ebla 2021 keessa haalli Taanaa Riivaariifi Marsabeet keessa jiru hamaa ta’uu ibsee ture. Haalli amma jiru itti fufnaan sadarkaan itti aanu kan balaawwan gurguddaa geessisu ta’uu dhaabbati dhimma ongee biyyattii to’achuurratti hojjetus BBCtti hime. Jijjiramni qilleensaa hanqina roobaa qaqqabsiisuun Keeniyaa keessatti hawaasni horsiise-bulaa beelaan hubameera. ""Asiin dura yeroon kun waqtii bokkaa ture; amma ammoo bakka roobaa ongeen cimuun isaa waan haaraa ta’e nutti dhufe,"" jedha  jiraataan Marsabeet kan barbaacha marraa bishaaniif kiiloomeetira 70 ol qe'eerraa fagaatee jiru Garbuu Dambalaa. Yeroo dhumaaf bokkaa kan argatan Ebla darbe  ta'uu himuun, “Eegii ji’a afurii takkaa bokkaa hin arganne; sulleen waan guyyaa tokkoo lama roobe. Roobni tures bakka cufatti osoo hin taane iddoo muraasa qofa. Yoo Waaqni nuu hin roobiin du’a malee wanti hafe hin jiru,” jedha Jiraattonni Xaanaa Riivaar akkasuma ji'oota kudhaniif bokkaa dhabanii horsiise-bultonni lubbuu horiifi kan namaaf sodaachutti jirra jedhan. Ganda Wayyuu Boroo naannawaa Taanaa Riivaa kan jiraatu Obbo Ismaaʼel Kushushaa ongee akkana cimaa duraan argee hin beeku jedha. “Ongee waggaa cufa argaa turre, ammoo kan bara kanaa akka-malee hamtuu, qilleensi hamaa, horii guddaa dhabne, bishaan namaafi horilleen hin jiru, margi hin jiru, nyaata hin argannu, rakkoo jabduu keessa jira,” jedha. Jiraataan kun loon xiqqoo hafeef nyaata ofii nyaataniin kunuunsuu hima. ""Maal ta’uu qabna ... qabeenni keenna horii kana; fooqii ykn daldala hin qabnu, yoo horiin kun hundi dhabame jireenni qabnu kami?”  jechuun gaaffiin jireenya hamtuu keessa jiran kaasa. Ongee kanaan loonsaanii dhabuun namoonni baay’een dhiibbaa dhiigaa isan mudatuuf yaalamaa jirachuu Obbo Ismaa’el ni dubbata. Naannollee horsiise-bulaa hedduu keessatti bishaan salphaatti kan hin argamne, waqtii gogiinsaa kana bishaan dhugan argachuuf jiraatonni kiilomeetira hanga 70 miilaan deemuun beekamadha. Ganda kana keessa eelli jiru tokko qofa kulleen bishaan hadhaa’oo madduuf namoonni dhukkubsachuuf horiin dhuguu diduu hima. Haata'u malee, wanti biroo jiraachuu dhabuu isaatiin namoonni kanumatti fayyadaman. Bishan dhabuurraa kan ka'een manneen barnoota baadiyyaa keessa jiran cufamuus ni dubbatu hawaas ongeen miidhaman kunneen. Dinagdee biyyoota hedduu kan kuffiise weerarri koronavaayirasii, jireenna horsiise-bultootaa ammoo daran miidhuu dubbatu. “Asi wanti nyaatan hin jirtu; ijjoolleen nu jalaatti miidhamtee jirti; maallaqni hin argamu. Torbe keessatti namni shilingii 100 argate akka warqee argateetti ilaalama.” Ganda Waayyuu borootti jaarsa kan ta’an Obbo Abdii Barrisaa gandasaanii keessatti horiin 1,000 ol namarraa du’uufi ammallee guyyaa guyyaan dhabamuu himu. “Nama loon karra sadii qabuti har’a sababa ongee cimaa kanaaf karri tokko qofti itti hafe, kulleen haala hamaa keessa jiran. Maatiin tiyya qofti loon dhibba afurii ol dhaban, waan baay’ee garaa nama nyaatu,” jechuun ibsan. Gana sana keessaas bishaan dhugaatii qulqulluu dhabuun ammoo namooni hedduun dhukkuba garaa kaasaan qabamuu dubbatu. Taanaa Riivaar keessa namoonni beelaaf gargaarsi attatamaa barbaaachisu 70,000 ol ta’u Dhaabbati Fannoo Diimaa ibseera. Ganda kana keessatti ammoo namoonni  gargaarsa atattamaa barbaadan 6,000 hanga 7,000 ta’uu ibse. “Waan nyaatan dhabnee tibbana Dhaabbati Fannoo Diimaa mishingaa nuuf qoode, kanuma walirra fudhachuun maatiifi horiis kennina,” jedha Obbo Abdiin. Abbaa ijoollee torbaa kan ta'e Garbuu Dambalaa, horiisaa bona/ongee kana dandamachiisuuf kiilomeetira 70 ol miillaan deemuu hima. Kun ammoo fageenna guyyaa sadiif halkan sadii deemuu gaafata. Garbuun inniifi ijjooleensaa horii gargar qooduun iddoowwan garagaraatti dheeda barbaadaa jiran. Bakka amma jiran ammoo horiin itti guddachuun margi xiqqaachuu hima. “Daldaltoonni bishaan gurguran namoota bitachuu danda’aniif liitira 20 Shilingii 100tti gurguran kan jedhu Garbuun, kun ammoo humna keennaan ol waan ta‵eef bishaanuma hadhaa'aa kana dhugna jechuun ibsa. Bara durii horsiise-bultoonni haala qilleensaa raajuu danda’u ture amma ammoo jijjirama qilleensaaf bokkaan yoom rooba kan jedhu sirriitti hin beeku kan jedhu horsiise-bulaan kun, kun ammoo yaaddoo guddoo uumeera jedha. Marsabeetiifi Xaanaa Riivar dabalatee bulchiinsota Keeniyaa 47 keessaa 13 haala sodaachisaa keessa jiraachuu Dhaabati dhimma ongee biyyattii too’atu NDMA jedhamu BBCtti himeera. Naannoo Marsabeetitti dura ta'aa dhaabbaticha kan ta’e Henarii Parkuloo roobni ji’a kana hafnaan sadarkaan itti aanuu kan balaawwan gurguddaa geessisu ta’uu hima. Dhumiinsa horii malee naannicha keessatti namoonni beelaan du’uu himanii, haata'u malee dhukkubni koronavairasii naannicha keessatti ol ka’ee waan jiruuf namoonni beelaa ykn dhukkubaan du'uu addaan baafachuun hin dandeenne jedha Henariin. Henariin dhaabbanni NDMA jedhamu uummata ongeen miidhaman kana dandamachiisuuf waan hedduu hojjachuu ibsuun, “gogiinsi kun hamaa akka ta’e akka dhaabbatatti ji'oota hedduun dura akeekkachiisa jalqabaa mootummaa naannoofi kan biyyaleessaf qoodnee ture,” jeha. Oddeeffannoo kennuun alaattis gargaarsa maallaqaafi dandeettii tajaajila qaban gumaachuus hima. Dabalataan bakkewwan gariitti manneen barumsa barnoota akka addaan hin kunneef, buufataleen fayyaa rakkoo malee akka hojjataniif warra bakka bishaan itti kuufatan qabaniif bishaan dhiyeessuu dubbata. Erga pirezidaantiin Keeniyaa Uhuruu Keeniyaatan ongee akka balaa biyyaaleesssatti labsanii booda dhaabbilleen hedduun gargaarsa kennuutti akka jiran hima Henariin. Asiin dura naannolleen horsiise-bulaa hedduun nyaata gargaarsaa mootumma irra argatu, amma kun dhaabbatee namoota gariif maallaqni ji’atti kennamaa jira. “Abbaa warraa 20,000 oliif maallaqa kennaa jirra, ji’a kana keessa qofa Shillingo miliyoona 110 kennineeera. Abbaan warraa tokko 5,400 argata,” jedha Henriin. Haata'u malee, gargaarsi akkanaa rakkoo gogiinsi bara hunda fiduuf furmaata ta’uu hin danda’u. Ongee dhorkuun dandeettii uummatatiin ol, taatullee dursanii karoora baafachuun jijjiirama uumamu amananii fudhachuun akka salphatu godha jedha. Jijjiramni qilleensaa kun ni dhaabbata jehamees hin eegamu  waan ta'eef mootummaan horsiise-bultoonni kunneen yeroo goginsas keessa anamachuu akka danda'aniif gargaarsa fufinsa qabu akka argatan sagantaa hedduu hojiirra oolchuuf karoorfachuu hima. “Mootummaan bakka Foroole jedhamtuutti hidhaa bishaanii litira 100,000,000 qabatu ijaaruuf karoorfateera. Kanaaf ammoo paarlaamaan biyyaalessa seera faandii yeroo goginsa fayyadaman kuusuuf murtee dabarseera. “Faandiin hundeessan kun biliyoona lama qabdi; maallaqni amma gargaarsaaf fayyadamaa jirrus kana keessaa dhufa.” Naannoo kana keessatti horsiise-bultoonni horiii isanii akka hin dhabneef dhaabata wa’ee horii qoratu walliin qoranno geeggessuun nyaata horii fayyadu omishaa jirra,""  jedha Henariin. Haalli qilleensaa jijjiramaa deemuun, jireenya lafarra jirurratti kasaaraa guddaa geessiseera. Akka Sayintistoonni himanitti, miidhaan jijjiramni qilleensaa kun geessisu gaalaanni garmalee guutuu, ongee babal'achuu, lolaan hamaan uumamuu, dhukkuboonni daddarban baayyachuu, obomboleettiifi waraana sababa hanqina qabeenyaatiin uumamuuf sababa ijoo ta'aa jira. Sababa kanaaf horsiise-bultoonni addatti kallattiin qaan miidhamaniif jireennasaanii jijjiruu akka qaban garsu. Jireenya horsiisanii buluu qofaarratti hunaa'uurra hojii daldalaatti, qonnaatti ykn waan dhibiitti bobba’u feesisa."	https://www.bbc.com/afaanoromoo/oduu-58611409
entertainment	Nama biqiltuu Odaa kuma 30 kunuunsan: Zinaabuu Taakkale	Uummanni Oromoo mukeen jiran keessaa muka odaatiif iddoo guddaa qaba. Odaan Hooda qaba. Kabaja qaba, galma Abbaa Gadaati waan ta'eef odaan wayyuudha. Qooda Odaan Oromoo biratti qabu irraa ka'uudhaan biqiltuu Odaa kunuunsuurratti hojjechaa akka jiran kan dubbatan Obbo Zinaabuu Taakkalee waan hojjetaa jiran guutuu nuuf qoodaniiru. Obbo Zinaabuu Taakkale magaalaa Finfinnee kutaa magaalaa Eekkaa iddoo Faransaayi jedhamu jiraatu. ALI bara 1991 irraa eegalanii magaalaa Finfinnee keessa kan jiraataa jiran Obbo Zinaabuun waggoota 14'f Daandii Qilleensaa Itoophiyaa keessa akka hojjetan dubbatu. Waa'ee Odaafi kabaja inni Oromoo biratti qabu erga miidiyaarraa dhagahanii booda Odaa kunuunsuuf jedhanii hojiisaanii akka dhaaban dubbatu. ''ALI bara 2008 miidiyaan OBS osoo waa'ee Odaan Hooda ta'uusaa dubbatuu dhagayeen yaada kiyya na hawwate. Odaan muka nagaa, araaraa, mallattoo dimokiraasii ta'uusaa ergan hubadhee booda muki akkasii kun babal'achuu qaba jedheen murteesse.'' Jalqaba mana waliin jireenyaa ykn kondomiiniyamii keessa jiraatan gamoo afraffaarratti firii odaa dhaabanii kunuunsuu kan dubbatan Obbo Zinaabuun achitti erga milkaa'anii booda ooyiruutti ba'anii babal'isuu akka eegalan dubbatu. ''Achirraa ka'een waa'ee odaa qorachuu jalqabe. Odaan uummata Oromoo bira darbee akka addunyaattillee akka beekamuufi iddoo guddaa akka qabun hubadhe. Warri Keeniyaa  Odaadhaan mootii mukaa(king of trees) akka jedhan, warri Ijipti muka jireenyaa(tree of life) akkasaan jedhan, uummata Oromoof ammoo mallattooma jireenyasaa akka ta'e hubadheen hojjechuu eegale. Daandii Qilleensaa keessa osoon jiruu Sanbataa fi Dilbata yeroo koo kunuunsa Odaa irrattin dabarsaa ture.'' jedhan. Sanyii Odaa argachuuf odaawwan Oromoo jiran hundarra deemeera kan jedhan Obbo Zinaabuun akkaataa amala Odaatiin dhumarratti Odaa Kallachaa kan Godina Kibba Lixa Shawaa Aanaa Sadeen Sooddoo naannoo magaalaa Tulluu Boollootti argamu irraa sanyii fudhachuuf akka murteessan dubbatu. ''Odaa Bisil, Bulluq, Bultum, Roobaa, Nabee, hundumaa ilaaleera. Amala odaa guutummaa guutuutti kanan irratti arge garuu Odaa Roobaafi Odaa Kallachaa kan naannoo magaalaa Tulluu Boollootti argamuudha. Odaan Roobaa waan narraa fagaatuuf jedheen kan Odaa Kallachaa kanarraa sanyii walitti qabe.'' Odaan kan ittiin beekamu keessaa hiddaa fi damee hedduu qabaachuu, mukni biraan irratti biqilee kan hin dhaallee fi bineensi nama miidhu kan itti hin galle ta'uusaati jedhu Obbo Zinaabuun. Amaloota kanneen Odaa Kallachaarratti ergan argee mirkaneeffadheen firii irraa guuree dhaabee kunuusuu eegale jedhan. Amalli walhormaata Odaa iccitiidhaan akka ta'etu himama, odaan guyyaa hin daraaru,iccitiidhaan walhora jedhama. Kanaafuu akkamiin firii odaa argattan jennee isa gaafanneef, ''Odaan hin daraaru. Kan nama ajaayibu garuu Odaan bonaafi ganna firii qaba. Bonaa fi ganna lalisa. Firiin isaallee ni nyaatama. Daraaruu baatus duudaa ta'ee keessa isaatti sanyii horata. Mixiitu keessa seentee walquunnamsiifti kormaafi dhalaa isaa. Isa booda anis kitaabilee mukeen akka harbuu, qilxuufi Odaa akkamiin oomishuun akka danda'amu ibsan dubbisuun eegale. Haala kanaanin kan Odaa irratti xiyyeeffadhee sanyii filadhee kunuunsa eegale.'' ALI Onkoloolessa bara 2009 manuma jalatti firiin an cuuree goske biqile jedhu Obbo Zinaabuun. ''Biqiluusaa wayitan arge baayyeen gammade. Isaa booda mootummaa naannoo Oromiyaa deggersa gaafanne. Mootummaanis naannoo Sabbataatii lafa nuuf kennee irratti kunuunsaa nuun jedhe. Golgaa ykn Green house hojjennee kunuunsuu eegalle. Haala kanaan baay'isnee oomishuu eegalle.'' Yeroo ammaa buufata Sabbataa fi Oolankomiitti biqiltuu kuma 30 kunuunsineerra. Odaan Hooda jedhamee uummata Oromoo biratti bakki guddaan kennamuuf akkamiin dhaabamee biqila falmiin jedhu namoota baay'ee irraa nu mudate jedhu Obbo Zinaabuun. ''Akkamitti Odaan biqiluu danda'a kan jedhu gaaffii guddaa ture. Kana uummata amansiisuun qormaata ture. Hooda ta'uu isaarraan kan ka'e sirumaa Odaan ni biqilaayyuu jechuun uummatarraa gaaffiin ka'aa ture. Nutimmoo Odaan yeroosaatu geenyaan biqile jenna. Odaan amma biqilee kunuunfameera. Uummataafis raabsaa jirra.'' Odaan akkaataa uumamaatiin biqilee , biqiltuusaa kunuunsaa akka jirru uummata amansiisuuf magaalota Oromiyaa Finfinneerraa fageenya kiilomeetira 100 irratti argaman irra deemnee amansiisuuf yaalleerra jedhu Obbo Zinaabuun. Bara 2010 irraa eegalee uumanni akka fudhatee dhaabuuf hojiin hubannoo uumuu nuti hojjetaa turre baayyee fudhatama hin arganne kan jedhan Obbo Zinaabuun bara kana garuu erga xiyyeeffannoon mootummaa biqiloota dhaabuu fi kunuunsuu ta'ee as keenyas keessa xiyyeeffannoo argateera jedhan. ''Biqiltuun Odaa utuu hin dhaabamin waggaa lama guutanii nu jalaa baduuf turan. Kun biqiltuu Odaati jenneema uummata amansiisuutu qormaata ture. Kaan kun biqiltuu harbuuti jedha, kaanimmoo qilxuudha jedha, rakkoo guddaatu ture. Amma kunoo abdii horanneerra. Birrii shantamaan biqiltuu tokko gurguraa jirra. Keessas seenaa Oromoof gumaachuu waan ta'eef jenneetuma gatii gadi buusne.'' Akka naannoo Oromiyaatti waggaa waggaadhaan biqiltuu dhaabuun hojii xiyyeeffannaa qabu ture, garuu dhugaadhaan waan lafarratti mul'atu miti jedhan Obbo Zinaabuun. Bara kanammoo xiyyeeffannoo addaatiin mootummaan Ministira Muummee Dr.Abiy Ahmadiin durfamu dhaabbii biqiltuu labsanii waan jiraniif abdii qabna jedhan. ''Mootummaanis akka nu gargaaru itti iyyanneerra. Abdii qabna. Biqiltuun kun qabeenya dhuunfaa osoo hin taane kan Uummata Oromoo hundaati. Biqiltuuwwan biroo caalaa xiyyeeffannoo argachuu qaba. Kanaafuu mootummaan karoora biqiltuu miiliyoona 200 guyyaa tokkotti dhaabuuf qabate kana keessatti keenyarrattis xiyyeeffachuu qaba.'' jedha Zinaabuun. Guyyaa kaleessaa gareen Miidiyaa OMN biqiltuu Odaa 700 irraa fudhachuun iddoo lammiileen Oromoo Irreecharratti itti dhuman irra dhaabuu kan dubbatan Obbo Zinaabuun namoonni biroonillee akkasumas biqiltuu Odaa kana fudhatanii dhaabuun seenaaf kaa'uu qabu jedhan.	https://www.bbc.com/afaanoromoo/oduu-49108118
entertainment	Baandii muuziqaa Jaanoo Eertiraatti akka hin sirbine taasifamee turee?	"Hojii muuziqaa dhiheessuuf gara Eertiraatti torbee darbe kan imale baandiin Jaanoo waltajjiirratti osoo dhiheessaa jiru adda akka kutu taasifamuu isaa miidiyaalee hawaasummaa adda addaa ibsuun isaanii dhagahameera. Baandii kun hojiisaa addaan akka kutuuf kan godhame osoo waltajjiirratti hojiisaa 'Yinagaal' jedhu dhiheessaa jiruu yoo ta'u; kunis kan ta'e waltajjii muuziqaa magaalaa Massawwaatti taasifamerratti akka ta'e dhagahameera. Miseensa baandichaa kan ta'e Saamu'eel Asaffaa ""kun oduu dhugaarraa fagaatedha"" jechun BBC'tti himeera. Waltajjii muuziqaa magaalaa Massawwaatti taasifameen wellistoonni hedduu hojiilee muuziqaasaanii dhiheessuu kan dubbatu Saaamu'eel; wellistoonni isaanii dura hojiilee muuziqaasaanii dhiheessan sa'aatii dheeraa fudhachuun waltajjii itti fayyadamuus dubbata. Baandichi yeroo gara waltajjiitti bahu sa'aatiin qaban gabaabaa waan ta'eef hojiilee waltajjicharratti dhiheessuuf qabatan 19 keessaa 13 dhiheessuusaanii BBC'tti himeera. ""Sirba 'Yinagaal' jedhu dhiheessinee sirba 'Daarign' jedhu akkuma jalqabneen akka addaan kunnu nutti himame. Sababni isaas naannoo ture sanitti eega halkanaa'ee booda sagalee ol kaasanii jeequun akka hin danda'amne nutti himameera,"" jedha. Saamu'eel dabalataanis bakkeewwan hojiilee muuziqaasaanii dhiheessanitti hawaasani haala gaarii ta'een akka isaan simate yaadachuun simannaa hawaasaafi hojiileesaanitti gammadoo akka ta'an ibseera. Gareen muuziqaa Itoophiyaa hojiilee isaanii agarsiisuuf gara Eertiraa kan imalan torbee darbe yoo ta'u, miseensota 60 ol qabatee ture. Gareen kun magaalota Ertiraa sadii keessatti agarsiisa jedhamee eeggamus magaalota Asmaraafi Massawwaa qofatti kan dhiheessan. Gareen kun Ministira Haajaa Alaarraa, Ministira Aadaafi Turiizimiirraa, Tiyaatira Biyyaalessarraa, Weellistoota beekkamoofi baandii Jaanoorraa ture namoonni kan walitti bahan. Komishiinarri Ispoortiifi Aadaa Eertiraa Ambaasaaddar Zamadee Takilee miidiyaa biyyattiif akka himanitti: ""Agarsiifni aadaafi hojiilee aartii biyyoota lamaan jiddutti taasifamu walitti dhufeenyaa biyyoota lamaanii cimsuufi muxannoo wal jijjiiruu gargaara,"" jedhaniiru. Deetaan Ministira Aadaafi Turiizimii Itoophiyaa Aadde Buzuunesh Masarat gama isaaniitiin, daawwannaan kun kan kanaan dura garee Aadaa Eertiraan jalqabamee ta'ee  kutaa itti aanudha. ""Walitti dhufeenyi dippiloomaasii biyyoota lameen jiddu jiru kana caalaa guddachuufi itti fuufinsa qabaachuu qaba,"" jedhaniiru. Gareen kun agarsiisa isaa xumuruun har'a gara Itoophiyaatti ni deebi'a jedhamee eeggama. Asiin dura gareenAadaa Eertiraa gara Itoophiyaa deemuun magaalota akka Baahirdaar, Adaamaa, Hawaasaafi Finfinneetti hojiilee muuziqaa dhiheessuun isaanii ni yaadatama."	https://www.bbc.com/afaanoromoo/oduu-50901476
entertainment	Namichi Awustiraaliyaa guyyaa 18f badee ture waakkoo nyaachaa du'a oole	"Awustiraaliyaa keessatti namichi guyyoota 18f badee barbaadamaa ture lubbuun argame. Namni kun waakkoo yookiin horroqoo nyaachaa bishaan hidhame dhugaa lubbuun ture jedha poolisiin. Nama ganna 58 kan ta'e Roobert Weeber kan kutaa biyyaa Kuwiinsilaand keessatti achi buuteen isaa dhabame, ijjibbaatanii barbaachaa isaa itti dhiisanii turan. Haa ta'u malee Dilbata naannoo hidha tokkootti nama miseensa paarlaamaa ta'e tokkoon argame jedhe poolisiin. Weeber ""wantoota tokko tokkoof saaxilamuu"" isaarraan kan hafe fayyaan isaa haala gaariirra akka jirus poolisiin himeera. Amajjii jaha achi buuteen isaa kan dhabame Weeber yeroo dhumaaf kan mul'ate magaalaa Kilkivan jedhamtu keessatti wayita saree isaa waliin hoteelaa bahu ture. Konkolaataan isaa lafa qonnaa keessatti dhoqqeen qabamuutu rakkoof isa saaxile. Poolisiin akka jedhutti Weeber guyyoota sadiif nyaataa fi dhugaatii malee konkolaataa isaa keessa erga tureen booda bahee miilaan qajeele. Boodas bakki jiru jalaa bade jennaan hidha tokko bira, bishaan hidhichaa dhugaa, waakkoo nyaachaa bakkee bulaa ture. Barbaacha lafoo fi xiyyaaraan deeggarameen bakka inni jiru arguun waan hin danda'amneef barbaachi akka dhaabbatu taasifame. Haa ta'u malee poolisoonni fi kanneen lafa gurguddaa qaban akka quba qabaatan itti himamee ture. Miseensi paarlaamaa naannawa sanii Toonii Peeret haadha warraa isaa waliin nama kana arguu gabaasa kan godhan Dilbata yoo ta'u, lafa konkolaataan isaa raareen liqimfamterraa kiiloomeetira 3 fagaatee ture. Lafa horii itti horsiisan keessatti argame. ""Muka naannoo hidhaa jiru tokko jala taa'ee harka nutti raasaa argine,"" jechuun Peeret ABC'tti himeera. ""Torbee darbe keessa yeroo hedduu karaa hidha kanaa dabarreerra, akkamiin akka arguu dhabne ajaa'iba nutti ta'e,"" jedha. Sareen Weeber garuu ammallee hin argamne."	https://www.bbc.com/afaanoromoo/oduu-55792517
entertainment	Poolisiin wallola kormaa hindaaqqoo gidduu seene ajjeefame	Filiippins keessatti bakka seeraan alaan hindaaqqoo wal lolsiisan dhaabuuf poolisoonni yeroo seenanitti, kormaan handaaqqoo tokko poolisii ajjeese. Lutenaant Kiristiine Bolok siibiila qaraa qeensa handaaqqoo kanatti lolichaaf jecha itti hidhamee tureen miidhame. Sibiilli kun sarbaa isaa irratti hidda isaa mure. Wal’aansa hatattamaaf gara hospitaalatti ergamuus akka achi ga’een lubbuun isaa darbeera. Yeroo weerara kanaatti handaaqqoo wal lolchiisuun dhorkameera. Weerara kana dura bakkoota eeyyama qabaniif Dilbataa fi guyyaa ayyaanaa irratti korma hanqaddoo wal lolchiisuun akka eeyyamamaa ta’e miidiyaan mootummaa PNA gabaaseera. Hoogganaan poolisii naannichaa Koloneel Arneel Apuud balaan kun ‘milkii hamaa ibsuu hin dandeenyedha,” jechuun AFPtti himaniiru. “Yemmuu natti himame amanuu hin dandeenye. Poolisii ta’ee waggaa 25 hojjedhe keessatti waayilaakoo yeroon sababa handaaqqoon dhabu kun isa jalqabaati.” Hogganaan poolisii kun maatii poolisii lubbuun isaa darbeefis gadda isaa ibsuu PNA gabaaseera. Namooti sadii to’annoo jala oolanii, hanqaddoon lolan torba, sibiilli qaraa lamaa fi maallaqni Filippinsii Peeso 550 poolisiin to’atamuu PNA himeera. Shakkamtoonni biroo sadii ammoo barbaadamaa jiru. Filippiinsi keessatti lukkuulee kormaa wal lolchiisuun haalaan beekamaadha. Namootni hedduu walitti qabamanii kan daawwatan dorgommii lola handaaqqoo kormaa, lamaan keessaa eenyutu mo’a kan jedhu irratti maallaqa qabsiisu.	https://www.bbc.com/afaanoromoo/oduu-54715879
entertainment	Dhuguma Zimbaabweetti namni quba miillaa gurgurataa jiraa?	Zimbaabweetti namootni quba miilla isaanii gatii guddaatti gurguraachaa jiru oduun jedhu miidiyaa hawaasumma gubbaatti raabsamuun biyyootni Afrikaa biroon odicha akka dhugaa ta'etti akka fudhatan godheera. Oduun miidiya hawaasummaarratti namoota hedduu bira gahe kun, lammiileen biyyattii jireenyi itti ulfaate, jireenya mo'achuuf quba miilla isaanii gurgurachaa jiru jedha. Biloogiin qoosaa biyyattii tokko gidduugala gabaa magaalaa guddoo Zimbaabwee, Haraaree keessatti argamu daldala kana raawwachaa jira jedhee gabaase. Maddi oduu qoosaa kun ergaa WhatsApp argadhe jedheen warri Afrikaa Kibbaa aadaan nama waldhaanan quba miillaa guddaa isaaf hanga doolaara 40,000 yookaan Birrii Itoophiyaa miiliyoona 2 ol  kaffalu jedha. Namoota aadaan nama fayyisan jedhaman biratti qaamni namaa barbaadamuun waan haaraa miti. Ogeeyyiin aadaa Afrikaa kibbaa beekamtii fi kabaja qaban kan 'Sangomas' jedhaman garuu gocha akkasi kana ni balaaleffatu. Gabaastotni gariin quba miillaa guddaaf doolaara 40,000 isa gidduugaleessaaf doolaara 25,000 isa xiqqaaf ammoo doolaara 10,000 jedhamuun kofalchiisaadha jedhu. Namni kaanis kanaan raajameera. Meme fi qoosaawwan hedduun miidiyaalee hawaasaa warri Zimbaabwee itti fayadaman irratti maxxanfamaa kan jiran yeroo ta'u, hashtaagii #Chigunwe kan afaan biyyattii Shona jedhamuun quba jechuu ta'e lammiilee biyyattii dhugumattii jireenyi itti ulfaateef waan ittiin dagatan ta'eera. Ta'us gaazexoonni Zimbaabiwee odeessaalee idilee maxxansan kamuu odeessa kana hin maxxansine. Kana sababeffachuun namootni gariin tiwiitara gubbaatti odichi rakkoolee ijoo biyyattiin keessa jirtu irraa qalbii namaa kaasuufi jedhu. Konkolaataawwan gatii qaalii maxxansanii, jalatti ''hiriyyaa keenya ammayyuu quba miilla isaa 10'n qabu dubbisuu adeemaa jirra'' fa'a jedhanii qoosuutti jiru. Biloogiin Gambakwe jedhamu guyyaa afur dura waan maxxanseen daldalli quba miillaa Moolii 'Ximex' jedhamu magaalaa Haraaree keessa argamutti gaggeeffama jedhee ture. Guyyaa muraasa booda ammoo barruun H-Metro jedhamu gidduugala gabaa guddaa sana keessatti nama sharafa maallaqaa seeraan alaarratti bobba'e tokko dubbisee, namootni muraasni akka qoosaatti dubbatanii booda dubbiin akkaan ol afarfamee jedhee. Haata'u malee san booda namootni hedduun oduu dhagahanii gidduugala gabaa sanitti imalaa turanii jedhameera. Tiwiitara gubbaatti lammiileen biyyoota akka Naayijeeriyaafi Ugaandaa warri Zimbaabiwee quba miilla isaanii gurgurachaa jiruu jechuun gabaasan. Itoophiyaafi Keeniyaa keessattis namoomtni oduu kana miidiyaa hawaasaa gubbaatti raajii jedhanii qoodaa turan. Keeniyaatti dhaabbatni raadiyoo tokko oduu hin mirkanoofne jedhee erga tamsaaseen booda isin qaama keessan keessaa isa kam gurguruuf fedha qabaattu jechuun gaafateera. Tiwiitiin nama Naayijeeriyaa @InnocentZikky kan suuraa namoota baayyeen qooddatame suuraa miilla qubni irra hin jirre agarsiiseera. Gareen BBC odeeffannoo sobaa qoratus viidiyoowwan lama kan namoota quba miilla isaanii gurguranii ykn gurguruuf jiraniiti jedhame qoratee soba ta'uu mirkaneesse. Haata'u malee odeessaaleen sobaa miidiyaa hawaasummaa gubaattii akkaan qoodaman dhugaa jedhamanii amanamuufi hiree dhugaatti raawwatamuu qabu. Oduun Ziimbaabiweetii dhagahame kun biyya jireenyi itti qaala'e Naayijeeriyaa keessatti akka malee ho'ifame. Achittis ogeeyyii aadaan nama waldhaanan qaama namaa gatii olaanaan bitu waan jedhamuuf dubbichi o'eera. Moozaambiikitti qaama saalaa dhiiraa waldhaansa aadaan nama fayyisuuf gargaara jedhamuu hordofee namootni ajeefamanii qaamni saalaa isaanii irraa muramuun dhagahameera. Naayijeeriyaattis Amajjii keessa namootni sadii shamarree tokko dhimma kadhata aadaaf ajjeesan qabamaniiru.	https://www.bbc.com/afaanoromoo/articles/cjmndm90w3lo
entertainment	Qamaleen Jappaanitti jiraattota shororkeesse qabamee ajjeefame	"Qamaleen miseensa gartuu qamaleewwan hamoo Jappaan Magaalaa Yaamaaguuchii keessatti jiraattotaaf gamsiisanii ta'e tokko qabamee ajjeefame. Gartuun qamaleen kanaa yoo xiqqaate namoota 50 irraan miidhaa geessisee ture. Dursaa gartuu kanaa kan ta'eefi namoota hedduurraan miidhaa geessisuun kan shakkame qamaleen guddaan mooraa mana baruumsaa keessatti adamsitootaan qabame. Qorichaan laaffifamee erga qabamee booda namoota hedduu kan miidhe isa ta'uun erga mirkanaa'ee booda ajjeefame. Poolisoonni Jappaan haleellaa qamalee magaalaa Yaamaaguuchii keessatti hammaate to'achuuf qawwee lilmee qorichaa dhukaasutti fuula deebifatanii turan. Lilmeen qorichaa akka rasaasaatti dhuka'ee qamalee erga waraanee booda, bineeyyiin kunneen akka laafan godha. Torbaanota darban magaalaa Yaamaaguuchii keessatti daa'immanifi manguddoota dabalatee namoonni 50 ol qamaleen miidhaan irra gaheera. Erga qamaleen guddaan meetira walakkaa dheeratuufi umuriin isaa ganna afur akka ta'u tilmaamamu kun ajjeefamee boodallee, haleellaawwan biroos kan gabaafaman yoo ta'u, poolisiin miseensota garee qamaleewwan hamoo hafan adamsaa jira. Haleellaa kana gosa qamalee Eeshiyaa 'Makaakiwu' jedhamuun beekamantu raawwataa jira jedhame. Gosti qamalee kanaas guutummaa Jappaan keessatti kan baraman ta'ullee, haleellaa akka kanaa raawwachuun isaanii garuu waan haaraadha. ""Haleellaa hamma kana baay'atu yeroo yartuu kana keessatti arguun waan barame miti"" jedha aanga'aan magaalattii tokko. Itti dabaluunis ""duraan daa'immanifi dubartoota qofa ture kan haleellaan irra gahu, manguddoonni fi dhiironni ga'eeyyiinis miidhaan irra gaheera,"" jedhan. Kiyyoo diriirsuun bineeyyii kana qabuuf yaaliin poolisiin erga jalqaba ji'a kanaa haleellaan jalqabaa raawwatamee booda godhaa ture hanga Qamaleen guddaan kun ajjeefamuutti hin milkoofne ture. Miidhaan namootarra gahe moccooramuu irraa hanga harka, miilaa, mormaa fi garaarra ciniinamuuti. Kanneen miidhaan irra gahe keessaa mucaan dubaraa waggaa afurii qamaleen mana jireenyaa cabsuun itti seenee moccoore tokko yoo taatu, daree barnootaa oolmaa daa'immanii seenuun kan miidhamanis jiru. Gochaa qamalee kanaan daran shororkaawuu jiraattonni Yaamaaguuchii ni himu. ""Kutaa gajjallaati iyya dhagaheen yoon fiigee dhaquu, qamalee mucaakoorra dhaabbatee jirun arge,"" jedhan abbaan Jappaan tokko miidiyaalee biyyattiitti yoo dubbatan. Gosti qamalee 'Makaakiwu' yeroo tokko baduu gahee ture, erga yeroo dhiyoo as lakkoofsi isaanii dabalaa jira. Gamtaan Eegumsa Uumamaa Idil-addunyaa akka jedhutti gosoota bineeyyii baduun isaanii isa yaachisu keessaa qamaleen 'Makaakiwu' tarree dhumaarra jiru. Lakkoofsi isaanii dabaluun isaa walitti bu'iinsi qamalee kanneeniifi namoota jidduutti uumamu akka dabalu godheera jedha qorannoon Yuunivarsiitii Yaamagaataa. Walitti bu'iinsi kun hammachuu isaaf fageenyi bineeyyii kanneenifi namoota jidduu jiru, haalli bosonaa fi sababawwan kaan eeramaniiru."	https://www.bbc.com/afaanoromoo/articles/cev55xgd215o
entertainment	Garaagarummaa wal-qixxummaa koorniyaa hambisuuf waggaa 99 gaafata	Garaagarummaan dhiiraafi dubartii gama siyaasa, diinagdee, fayyaafi barnootaa waggoota darban keessa hir'iseera. Akka dhaabbanni diinagdee World Economic Forum jedhutti garaagarummaa kana duuchuuf jaarraa tokko gaafata. Dhaabbatni kun dubartoonni Baankii Addunyaafi Baankii Awurooppaa gurguddoo keessatti haa hojjetaniyyuu malee, biyyoota kanneen akka Fiindlaand, Jarmaniifi Niiw Ziilaand hogganaa jiraataniille dhiirota waliin iddoo qixxee qabaachuuf  waggaa 99 gaafata jedha. Ammallee dubartoonni akka addunyaatti sadarkaa ministirummaa qaban harka 21 hin caalan. Haa tahu malee dubartoonni hoggantummaan fakkeenya tahan jijjiirama kana ni ariifachiisu jedha. Qaawwii koorniyaa gama diinagdeetiin jiru bara darbe waliin birqabaan yoo ilaalamu dabaleetu jira. Sababiinsaa immoo dubartoonni seektara saffisaan guddachaa  jiru kan akka hojiiwwan kompitaraa to'annoo namaa malee hojjetaniifi hubannoo nam-tolchee keessa lakkoofsaan xinnoo waan tahaniifi. Sababii kanaanis hojii ala tahaniiru. Gama kanaan UKn 15ffaa irraa 21tti kan gadi buute yoo tahu, kuni immoo biyyoota guddataa jiran irraa boodatti kan ishee hambiseera, warri  guddatan immoo baayyee ishee caalaniiru, Ameerikaa garuu ammallee ni dursiti. World Economic Forum UK kan gadi bu'uu dandeesse sababii dubartoonni sadarkaa minsiteeraatti jiran waan hir'isaniifi jedha. Haa tahu malee UKn ammas garaagarummaa galii dhiiraafi dubartiin dhaan illee 58ffaa irratti jirti. Dhaabota teeknolojii keessatti lakkoofsi dhiirotaa kan dubartootaa ni caala. Gama biraatiin UKn nama barnoota bu'uuraa argate qabaachuun, barattoota sadarkaa olaanoo galaniiniifi hojiiwwan ogummaa barbaadaniin ni dursiti. Wal-qixxummaa koorniyaan Ayiislaanditu sadarkaa tokkoffaa irra jira. Iraaqiifi Yaman immoo warra dhumaa keessaati. Bara darbe WEF qaawwaa koorniyaa kana duuchuuf waggoota 108 fudhata jedheetu ture. Hundeessaan dhaabata kanaa Kilaawus Shiwaab dhimma kanarratti hojjechuuf akkatti tarkaanfii ariifachiisaan fudhatamu qabu agarsiisa jedhan. ''Saffisa amma jiru kanaan wal-qixxummaa koorniyaa mirkaneessuuf waggaa dhibba caalaa hin fudhatu, dargaggoonni kana booda jiranis dhimma wal-qixxummaa irratti ilaalcha fooyya'aa ni qabaatu'' jedha	https://www.bbc.com/afaanoromoo/oduu-50818805
health	Itoophiyaa: Biyya hakiima barbaaddu keessatti hakiimoonni akkamiin hojii dhabu?	"Waggoota sadiin dura hakiimonni Itoophiyaa hedduun hiriira bahan. Miindaan nuuf yaa dabalamu, sarbamni nurra gahu yaa dhaabbatu, sirni wallaansa fayyaa yaa foyyaa'u, meeshaaleen tajaajila fayyaa ittiin kennan yaa guutaman kanneen jedhan gaaffilee hedduu kaasan keessaa muraasa turan. Gaaffiin warra ogummaa fayyaan eebbifamanii ammoo bu'uura kan ta'eefi addadha. Hojiitti nu qacaraa! Pirezidantiin Waldaa Hakiimota Amaaraa Dr. Abiraaraaw Taaddasaa komii waggoota dura dhageessisaa turan akkasiin yaadata. ""Hakiimonni hedduun gara keenya dhufanii hojii nuuf barbaadaa jedhu. Yeroo kennanii, umurii dargaggummaa isaanii itti gubanii, biyyattiinis maallaqa hedduu itti baastee baratanii yeroo eebbifaman hojii dhabuun isaanii hibboodha. ''Ni mudata jedhamees kan tilmaamamu miti."" Kan nama ajaa'ibu ammoo Itoophiyaan hakiimota baay'ee barbaaddi. Fedhiin akkasii osoo jiruu hakiimonni hojii dhabanii yeroo komii dhageessisan kun dhuguma hibboodha jedha Dr. Abraaraaw. Hojii dhabuun hakiimota qofaa irratti osoo hin taane ol-adeemtota gara fuula duraatti ogummaa fayyaa barachuu barbaadan irrattis dhiibaa akka uumu dubbata. Ijoolleen isaanii baratanii eebbifamanii hakiima ta'u maatiin eegan, haadha da'umsa waliin walqabatee sababa hanqina ogeessota fayyaan rakkoon mudatu, hakiima hojii barbaacha biyyaa godaanu…. Karaa rakkoon kun ittii mul'atu hedduudha. Bara 2019 keessa Ministeerri Fayyaa hakiimota eebbifaman ramaduu dhaabe. Mootummaan federaalaa ramaduun hafee naannoleen ogeessota dorgomsiisanii yaa qacaran jedhame. Naannoleen ammoo sababa hanqina baajataafi sababoota biraa irraa kan ka'een ogeessota baay'ee qacaruuf ni rakkatan. Kun ammoo hanga hakiimonni hiriira bahanitti geessise. Yeroo kanatti ture Ministeerri Fayyaa dhaabbileen michoota isaa ta'aniifi naannolee waliin ta'uudhaan yaada hakiimonni naannoleetiin yaa qacaraman kan jedhu kan dhiyeesse. Mootummaan giddu-galeessaa birrii miliyoona 175 yoo ramadu, Befeet Faawondeeshin ammoo birrii miliyoona 175 akka danda'u waliigalan. Maallaqa kanaan ogeessonni fayyaa eebbifamanii hojii hin argatiin 2,898 ta'an waggoota sadii keessatti magaalota naannolee keessatti qacaramu. Dr. Abraaraaw, hojimaanni kun yoo xiqqaate waggoota muraasaaf rakkoo hojii dhabuu hakiimotaa hambisa jedha. ""Yaadicha akka gaarii ta'etti fudhanna. Ni deeggarras. Akka furmaata yeroodhaaf dhiyaateetti gaariidha. Furmaata waaraa garuu hin ta'u,"" jedha. Akka yaada isaatti, jijjiiramni waaraa kan dhufu baajata biyyaalessaa yeroo dabalanidha. Akkas yoo godhame naannoleen dandeettii qacaruu isaanii guddisanii ogeessota hedduu ramaduu danda'u. Sirna fayyaa amma jiru ogeessa gosa akkamii barbada? Jedhamuun hakiimni karooraan akka baratu ni gorfama. Akkasiinidha ogeessota fayyaa eebbifaman dhaabbileen fayyaa qabachuu danda'an ijaaruun kan barbaachisus. Akka danbii idil-addunyaatti lakkoofsa hakiimaa-wallaanamaa waliin wal madaalsisuudhaaf imaammata fooyyessuu akka barbaachisu amana Dr. Abraaraaw. ""Naannoleen hakiima barbaadu. Ogeessi fayyaa yeroo gara isaanii deemu isaanitti tola. Haata'u malee, maallaqni ittiin qacaran waan hin jirreef qaawwi kun dhalate,"" jedha. Itti-dabaluun, ""Lakkoofsi ogeessota amma jiru biyyattiidhaaf gahaa miti. Haata'u malee, ogeessa jiru qacaruudhaaf kan danda'u baajanni mootummaa hin jiru. Wanti ijoon baajata fooyyeessuudha,"" jechuun ibsa. Gorsituu Ministira Fayyaa Dr. Liyaa Taaddasaa kan taate Dr. Sannaayit Bayyanaa akka jettutti, waggoota darban keessa ogeessonni fayyaa baay'inaan baratanii eebbifamanillee, dandeettiin dhaabbileen fayyaa isaan qacaruu danda'uu waliin hin guddanne. Kanaaf, ogeessonni baratanii hin qacaramne baay'ataa dhufan. Furmaanni mootummaan dhiyeesse ogeessonni waggoota sadiidhaaf baasii naannootiin ittiin qacaraman dhaabbilee deeggartootaa walin guutuudha. Baasii qooddachuun (Matching Fund) kun waggoota itti aanan keessa sadarkaalee sadii akka qabaatu Dr. Sannaayit ni ibsiti. Waggaa jalqabaa mootummaan federaalaafi Befeet Faawondeeshin baasii kana 50/50 qooddatu. Waggaa lammaffaarratti ammoo naannoleen %25 ni gumaachu. Waggaa sadaffaa irratti ammoo naannoleen baasii %50 ta'u guutu. Waggaa afraffaatiin booda miindaan ogeessota fayyaa guutummaan guutuutti naannoleen akka itti fufanii kaffalanidha. ""Karoora waaraa nuti qabanne naannoleen baajata ramadatanii ogeessota qacarataa akka deeman taasisuudha,"" jetti gorsituun kun. Qacarrii kanaan adda-durummaan kan hammataman erga Ministirri Fayyaa hakiimota ramaduu dhaabee bara 2019 as eebbifamanii ogeessota hojii hin argatiinidha. Marsariitii Komishiniin Hojii Uumuu warra hojii barbaadaniif ramade irratti iyyata warri galfate dorgomanii qacaramu. Akka Dr. Sannaayit jettutti, Matching Fund hakiimota eebbifamanii hojii hin qabatiin %75 ta'an akka qacaraman ni taasisa jedhamee amanama. ""Baay'ina naannoleen qacaruu danda'u jedhamu murtaa'eera. Bu'uura sanaan baajanni akka darbuuf kan taasifamu. Caasaan diriirfamu haaraa miti. ''Hakiimonni naannoleetti qacaraman sirna fayyaa amma jiru keessa galu. Ministeerri Fayyaa ammas ogeessa naannoletti hin ramadu. Kanaaf, naannoleen dorgomsiisanii qacaru,"" jetti. ""Hakiimota rakkoof kan saaxile imaammanni akka hin taane ta'uu isaati"" jechuun ibsite. Piroofeesar Sannaayit Fissahaa ispeeshaalistii ulfaafi gadameessaa, akkasumas ogeettii seeraafi Fakaaltii Yunivarsiitti Michigaaniifi Befeet Faawondeeshinitti ammoo daarektara Sagatantaa Idil-addunyaadha. Befeet Faawondeeshiniin qacarrii hakiimotaa waggoota sadiif oolu birrii miliyoona 175 ramaduun isaa ogeessonni kunneen hojii akka hin dhabne, ogummaa isaaniitiin hawaasa isaanii akka gargaaraniif isaan gargaara jedhan. Lakkoofsi hakiimota leenji'anii yeroo dabalu hojiin sektara kanaa waliin guddachuu dhabuu isaa eeruun, ""hakiimoota kanneen rakkoodhaaf kan saaxile imaammanni akka hin taane ta'uu isaati,"" jechuun ibsan. Naannoleen ogeessa ofii isaanii yaa qacaratan yeroo jedhamu hanqina baajataarra darbee, ""Naannoo akkasii keessaa yoo taatan malee ykn afaan naannichaa yoo dubbattan malee hin qacarru,"" jechuun isaanii wal-xaxaa taasiseera. Rakkoo walxaxaa kanarraa kan ka'e hakiimonni kumaan lakkaa'aman hojiin ala ta'aniiru. ""Hamileen isaanii miidhameera. Yookaan mana keessa oolu, yookaan ammoo hojii hin taane hojjechaa jiru,"" jedhan Pirof. Sannaayit. Maaching Fandiin kun furmaata yeroof kenname akka ta'e amanu. Dhimmi hakiimota bara dhufu eebbifamanii ammarraan itti yaadamuu akka qabus akeekkachiisu. Hakiimonni walitti qabamanii dhuunfaatti akka tajaajila fayyaa kennuu danda'an gochuu, gara sektara fayyaa dhuunfaatti salphaatti akka galan mijeessuufi biyya alaatti hojjechuus akka filannootti akka fudhatan gochuun gorsa Prof Sannaayit dhiheessanidha. Qacarrii hakiimotaa akka kanaan dura ture gara mootummaa federaalaatti osoo deebiyee foyyaa'aa akka ta'e himu Pirof. Sannaayit. Dr. Abraaraw gama isaatiin, naannoleen baajanni gahaan isaaniif kennamnaan itti-gaafatamummaa ramaddii isaaniif kennuun gufuu hin uumne jedha. Gorsittuun Ministira Fayyaa Dr. Sannaayit akka jettutti ammoo, kanaan booda bajata naannolee guddisuu malee mootummaan federaalaa gara hakiima qacaruutti adeemsi itti deebiyu hin jiru. Pirof Sannaayit hakiimota maatii isaaniirratti ba'aa ta'an, konkolaachisaa Raayid ta'anii kan qacaraman, hojii dhabuun isaanii dhukkuba sammuutiif kan isaan saaxileefi kan seenaan isaanii nama miidhu hedduu dhagahaniiru. Miseensonni Waldaa Hakiimota Itoophiyaa duraan barattoota Qiddus Phaawuloosiifi Xuqu Ambassaa kan turan, guyyaan eebba isaanii yeroo dhiyaatu gammaduu dhiisanii ""hojii qacaramuu dhabuu dandeenya jechuun"" sodaataa akka turan yaadatu. Hanqina ogeessota fayyaa baadiyyaa Itoophiyaa keessa jiru yeroo ilaalan, Itoophiyaan hakiimota eebbisiiftu gahumsaan qacaruu dhabuun ishee akka isaan gaddisiisu himu. Itoophiyaan lakkoofsa hakiimotaa Dhaabbanni Fayyaa Addunyaa hawaasa tokkoof ni barbaachisa jedhee shallage hin guuttu. Kanaaf, sektara fayyaatiif dursa kennuun barbaachisaa ta'uu dubbatu. Seektara fayyaa fooyyeessuu jechuun ammoo qacarrii ogeessota fayyaafi miindaa isaanii fooyyessuu, akkasumas leenjii ogummaa isaanii guddisu dhiyeessuufi ijaarsa dhaabbileen fayyaafi dhimmoota biroo hedduudha. Qabxiin barbaachisaan garuu hakiimonni sirriitti guutummaa biyyattiitti akka bobba'an dandeessisuudha. Kun ammoo kan dhugoomuu danda'u jijiirama waaraatiin malee waliigaltee qacarrii naannolee waggoota muraasaaf turaniin akka hin taane himu. Hanqina baajataa naannoleen qaban furuuf Maaching Fand jalqabamullee, Ministeerri Fayyaa akka hakiimonni hojiitti bobba'aniif yaadonni furmaataa dabalataa akka jiru gorsituun Ministira Fayyaa Dr. Sannaayit Bayyanaa ni dubbatti. Tokkoffaan, kanaan dura tajaajila fayyaa kennuu banachuudhaaf muuxannoon barbaachisuufi invastimantiin hedduun barbaachisu salphifamee hakiimonni kan dhuunfaa isaanii (Office Practice) akka banatan kan dandeessisu ragga'uu isaati. Lammaffaan ammoo, hakiimonni Itoophiyaa biyya alaatti haala ittiin qacaramuu danda'an mijeessuudha. ""Wantonni hedduun wal maddii hojjetamaa waan jiraniif adeemsa yeroo keessa ogeessi fayyaa eebbifamee hojii hin qabanne ni jiraata jedhee hin yaadu,"" jetti. Naannoleen qacarrii ogeessotaa dabalatee baajanni baasii waggaatiif ramadamuuf waggaa waggaan guddachaa akka dhufe eeruun, gara fuula duraatti dabalaa akka deemu ibsiteetti. Mootummaan giddu-galeessaa ogeessota fayyaa naannolee ramaduu yoo dhaabu komiiwwan ka'an keessaa tokko, naannoleen itti-gaafatamummaa hakiimota qacaruun yeroo isaaniif kennamu afaan naannoo isaanii keessatti dubbatamu ogeessa hin beekne qacaruudhaaf fedhii dhabuu isaanii ture. Dr. Sannaayit akka jettutti, naannoleen hakiima qacaruudhaaf afaan ulaagaa ijoo akka godhanne gorfamaniiru."	https://www.bbc.com/afaanoromoo/oduu-60112438
health	Guuriin gurraa daawwitii fayyaa sammuu ta'uu quba qabduu?	Qorattoonni akka jedhanitti, guuriin gurraa daawwitii ykn agarsiiftuu fayyaa sammuu ta’u qorattoonni akeekan. Qorannoo namoota 37 gaggeeffame tokko akka agarsiisutti, waanti akka zayita fakkaatee gurraa keessaa maddu(guuriin) hormonii dhiphina kortisool jedhamuu safaruuf fayyada. Barreessaan qorannoo kanaa Dr Adiriis Hiranii-Vives, qorannoon kun dhibeewwan sammuu akka muka’uu fa’aa adda baasuuf karaa fooyyee saaqa jedhan. Ogessi kun qulqulleessituu otoo dibbee gurraa hin miidhiin qulquleessuuf fayyadu haaraas kalaqaniiru. Hormooniin kortisool sammuun keenya dhiphinaaf deebii akka kennu dhaamsa akeekkachiisaa kan dabarsuu yoo ta’u, hormoonii ‘’loli ykn baqadhu’’ jechuudha. Hormooniin kun dhaamsa akeekkachisaa wayita dabarsu sirna madinummaa qaamaa, bullaa’iinsa sorataa fi haala hirriba dabalatee, sirna qaamaa hundaarratti dhiibbaa uuma. Haata’u malee, jeeqamu sammuu akka muka’uufi dhiphinaan walqabaturratti qoodni qabu guutummaatti hin beekamu. Dr Adiriis Hiranii-Vives ogeessi fayyaa sammuu yuunvarsiitii kolleejji Landan institiyuutii niiwuroosaayinsii akka himanitti, maaltu akka hamma  horomoonii kortisooli dabaluu fi hir’isuu hubachuu barbaadanii qorannoo gaggeessan. Ogeessi malli kun ogeeyyiin sakatta’iinsa fayyaa sammuu sirrii ta’e akka gaggeessaniif kan gargaaruullee ibsan. Dr Adiriis Hiraniin dhibee sirnaan adda baasuun, karaa wal’aansa sirriin kennuuf barbaachisuu tokkicha akka ta’e ibsan. Kanaafuu namoota kamtu qoricha dhiphina hir’isan fayyadamuu qabu isa jedhu himuuf caalatti  akka qorannoon kun fayidaa qabu ibsan. Hamma horomooni kortisool dhiiga keessatti safaruun kan danda’amu yoo ta’u, yeroo murtaa’eef sadarkaa hormooniin irra jiru agarsiisuuf qofa  fayyada. Qorannoon dhiigaa ofuma isaatiifu garuu kan nama dhiphisu waan ta’eef ragaa dogoggoraa yeroon itti agarsiisulle akka jiru kaasan. Ogeessi kun hamma kortisoolii qajjisa ykn rifeensaa mataarra  samuudda fudhatamuun safaruun akka danda’amu baruuf qorannoo gaggeessaa turaniiru. Qajjiisa mataa sm3 dheeressuu kanaa baruuf barbaachisa- namni hundi garuu rifeensa ammas dheeratu hin qabu. Garuu amma hormoomii kortisooli guurii gurraa keessatti argamuutti caalatti amansiisaa ta’uu ibsan. Hammi hormoonii kortisool samuda qajjisa mataa caala guurii gurraa keessatti argamaa jedhan. Dr Adiriis Hiranii-Vives akka himanitti, akkuma kannisni sukkaraa gagaa keessatti sukkaara kuufattutti, hormoonii fi waantonni biroos guurii gurraa keessatti akka kuufaman wal bira qabanii ibsaniiru. Turtii yeroo dheeertuu keessatti malli kun hamma sukkaara dhiiga keessa jiruu fi farreen qaamota alagaa madaaluuf/safaruuf akka ooluu danda’an ibsaniiru.	https://www.bbc.com/afaanoromoo/oduu-54813444
health	Koronaavaayirasii: Dhukkubsattoota Covid-19 miira funfachuusaanii dhaban	Miirri dhandhamuu yookiin funfachuu dhabuun mallattoolee koronaavaayirasii waliin wal qabataniidha. Namoonni muraasni akkuma durii fuunfachuu yookiin dhandhamuu yoo danda'an isaa kaan ammoo haala ‘parosmia’ jedhamuuf isaan saaxileera. ‘Parosmia’ jechuun haala namni tokko miira funfachuusaa dhabuuti. Keet Maakheeniri bishaan ujummoo keessaa bahu ishee jeeqa. Kanaaf, qaama dhiqachuuyyuu rakkatti. Dubartiin ganna 37 baatii Bitootessaa keessa eega mallattoo jiddugaleessaa koronaavaayirasii mul’iste boodadha kan miirashee funfachuu dhabde. Walakkaa ji’a Waxabajjii keessa garuu wantoonni adda addaa “foolii gaarii hin taane qabaachuu jalqaban”. Isheenis furdina hir’isteetti, sodaa qabdi akkasumas gammachuu nyaataa, dhugaatii fi hariiroo namoota faana qabdu irra deebii qabaachuu feeti. Rakkinni ishee baay’ee hamaadha, bakka nyaanni itti bilchaatutti fooliin gaarii funfachuu waan hin dandeenyeef ni rakkatti. Sodaanshee inni guddaan kana booda miira funfachuushee irra deebii argachuu hin danda’u kan jedhudha. “Nyaata gaarii nan jaaladha, manneen nyaataa deemee nyaachuu, hiriyyoota kiyya waliin dhuguu ammatti garuu sun hundi hin jiru. Anaaf dhandhamni foonii gaazii gaazii natti jedhaa,” jechuun dubbatti. Namoonni Covid-19 qabaman miira funfachuusaanii dhabu. Sababni isaas vaayirasichi tiishuu fi narvii funyasaanii waan miidhuufi. Haalli kunis yeroo baay’ee qufaa, saayinasii fi miidhaa mataa waliin walqabata. Miidhamtoonni waan gubataa jiru funfachuu, aara sigaaraa yookiin foon foolii bade funfachuu ibsu. Yoo haalli kun hamaa ta’e ammoo foolii sun namni akka hoqqisu taasisuu danda’a. Dubartiin biroo Paaskuwel Hesteer'f immoo fooliin saamunaa ilkaanii baay’ee gadheedha. Kanaaf jecha ilkaan ishee soqiddaan rigatti- akka isheetti soqiddi gaariidha. Isheenis eega koronaavaayirasiin qabamte boodadha kan miira funfachuushee dhabde. “Miira funfachuu dhabuun kiyya sammuu kiyyaaf ulfaataa ture. Diina kiyyaafuu kana hin hawwu.” Barattuu seeraa kan taate Biruuk Joonsimmoo ji’a Ebla keessa ture mallattoo eega mul’iste booda koronaavaayirasiin kan qabamte. Isheenis wanti isheen funfattu marti foolii “foon gaarii hin taanee” akka qaban himti. Biruuk dabalataanis akkas jetti: “Yeroo haala kiyya namootaaf ibsu waan qoosu se’anii natti kolfu – waan foolii gaarii hin qabne funfachuu hin danda’u.'' ''Dhiibbaan Covid-19 baay’ee hamaa akka ta’e beeka, ta’us garuu namni kamiiyyuu yoom yookiin haalli kun akka fooyya’uu danda’u sitti simu jira jedhee waan hin yaadneef baay’ee na sodaachisa,” jechuun dubbatte. Namoonni Covid-19 qabaman miiraa funfachuu dhabuu rakkatan lakkoofsi isaanii hammam akka ta’e beekuun rakkisaa ta’us, namoonni kumaatamatti laakka’aman garuu miira dhandhamuu dhabuun rakkatu. Piroofeesar Kileer Hoopkinsi ‘British Rhinological Society’tti daayirektara yoo ta’an “yaadni dogoggoraa” sababa Covid-19 miira funfachuu dhabuun yeroo gabaabaaf tura jedhu jira jedhu. “Eeyye, carraan irra deebiin miira ofii argatan jira ta’us garuu namoonni baay’een miira funfachuusaanii yeroo dheeraaf dhaban jiru.” Funfachuun miira akkasumas yaada keenya keessatti gahee ol’aanaa qaba.	https://www.bbc.com/afaanoromoo/oduu-53951001
health	Koronaavaayiras: Addunyaarratti namoonni qabamuun mirkanaa'e miliyoonarra darbe	"Addunyaarratti namoonni miliyoonni tokkoo ol koronaavaayirasiin qabamuun isaanii galmaa'eera akka Yunivarsiitiin Joons Hopkiinsitti. Kun ammoo yeroo addunyaan tatamsa'inni dhibee kanaa ittisuuf wal'aansoo qabaa jirtutti sadarkaa yaadassaa biraatti kan ceesise jedhameera. Akka lakkoofsa Yunivarsiitichi dhiyeessuutti addunyaarratti namoonni 53,000 ol dhibee kanaan du'anii  210,000 ol kan ta'an ammoo fayyaniiru. Lakkoofsa namoota qabamaniin US dursaa kan jirtu yoo ta'u, Xaaliyaan ammoo lakkoofsa namoota du'aniin dursaa jirti. Dhukkubni COVID-19 jedhu kun jalqaba ji'a sadii dura giddu-gala Chaayinaatti mul'ate. Lakkoofsi Yunivarsiitiin Joons Hopkiins walitti qabu kun hanga ammaatti akka addunyaatti qabaman kan jedhamu miliyoona tokko yaa jedhuyyu malee, lakkoofsi dhugaan kana caaluu mala jedhamees yaadamaa jira. Namoonni 100,000 qabamuun isaanii jalqabaa kan mirkanaa'e yeroo ji'a tokkoofi walakkaa keessatti ture. Kan amma miliyoona gale kun ammoo torbanoota darban dhiyoo keessatti dachaa dachaan dabalaa dhufeeti. Namoota dhibeen kun irratti argame keessaa harka afur keessaa tokko Ameerikaati yoo ta'u Awurooppaan ammoo walakkaa kan ta'u galmeesisteetti. Biyya Chayinaatti ji'a Muddee gara dhumaa ogeessi fayyaa umuriin isaa ganna 34 ta'e Dr Li Wenliang jedhamu ogeessota fayyaa birootiif vaayirasiin haaraan tokko kutaa biyyaa Huubee, magaalaa Wuhaan keessatti akka mul'ate akeekkachiisee barreesseef. Ogeessi fayyaa kun oduu sobaan ummata shororkeessaa jirta jechuun pooolisiin to'atame. BBC'n waa'ee vaayirasii kanaa gabaasa jalqabaa ""vayirasiin hin beekamne"" Wuhaan keessatti mul'ate jechuun kan baase Amajjii 3 ture. Yeroo sanatti namoonni 44 qabamuun isaanii mirkanaa'ee, isaan keessaa namoonni 11 dhukkubbiin kan itti hammaateeru ture. Namoonni hedduun dhibee SARS jedhamu bara 2003 mul'atee namoota 774 ajjeese ta'uu mala jechuun sodaatee ture. Amajji 18 lakkoofsi namoota qabamuun isaanii mirkanaa'e 60tti guddate. Haa ta'u malee, yeroo sanatti ogeessonni 1,700 akka qaqqabeeru tilmaamu ture. Guyyoota lamaan booda yeroo namoonni qophii waggaa haaraa Chaayinaatiif qophaa'aa jiranitti lakkoofsi namoota qabamanii harka sadiin dabalee 200 irra gahe. Achumaan ammoo vaayirasichi magaalota Chaayinaa akka Beejiing, Shangaahiifi Sheenziheenitti mul'ate. Amajji 23, magaalaa Wuhaanitti karri cufame. Yeroo sanatti namoonni 18 du'anii kan qabamuun mirkanaa'e ammoo kan Taayiwaan, Jappaaniifi Kooriyaa Kibbaafi Ameerikaa dabalatee 570 irra gahe. Guyyoota kudhanii booda namni umuriin isaa waggaa 44 ta'e lammiin isaa Filiippiin tokko vaayirasichaan du'e. Kun Chaayinaatiin alatti nama yeroo jalqabaatiif du'e ta'ee galmaa'e. Torbanii booda ammoo turistiin lammii Firaans umuriin isaa waggaa 80 yeroo du'u, namni Awurooppaa keessatti jalqaba du'e ture. Guyyaa shanii booda ture vaayireesichi kan Iraan keessatti mul'ate. Iraan akkuma dhibeen sun biyya ishee seene akkuma barteen saatii tokko keessatti namoonni lama dhibee kanaan du'an. Achumarraa ka'uun Iraan giddu-gala dhibee kanaa taate. Xaaliyaan ammoo Guraandahala 23 irraa kaastee lakkoofsi namoota qabamanii akka baayyee dabalaa jiru hubatte. Lombaardii dabalatee jalqaba magaalonni 10 karra cufatanii, boodarra garuu xaaliyaan guutummaatti karra cufachuuf dirqamte. Bitootessa 23, Ministirri Muummee Biriitish Booris Joonsan UK torban sadii akka karra cufattee teessuuf beeksisan. Guyyaa sadii booda gaafa Bitootessa 26, Ameerikaan lakkoofsa namoota dhibee Covid-19 qabaachuun mirkanaa'e 86,000 galmeessisuun Chaayinaa bira dabarte. Elba 2, lakkofsi Ameerikaatti galmaa'e kun 217,000  ol ta'uun lakkoofsa namoota Xaaliyaanitti qabamuun mirkanaa'e dachaadhaan caale."	https://www.bbc.com/afaanoromoo/oduu-52145030
health	Daa’imman lakkuu buqqee mataasaanii ogeeyyiin adda baasan Paakistaanitti deebi’an	Daa’imman lakkuun mataan isaanii walqabatee dhalatan bara darbe wal’aansa baqaqsanii yaaluun adda baafaman, Landan irraa gara biyya dhaloota isaanii Paakistaanitti deebi’an. Daa’immaan maqaan isaanii Safaa fi Marwaa Bibii jedhaman gartuu ogeeyyii fayyaa hospitaala Ormaand Istiriit Landanitti argamuun wal’aansa sa’aatiin 50 fudhateen adda baafaman. Haatii isaanii Zayinabaa Bibii BBC tti akka himtetti, ijoollee ishee lakkuu maatii isheetti deebistee dabaluutti hedduu gammaddeetti. ‘’Ijooolleen lachuu gaarii jiru, Marwaan jijjiirama guddaa agarsiifteetti kanaafuu deeggarsa xiqqaa qofa barbaaddi,’’ jette. ‘’Safa ni hordofna, ishee sirnaan kunuunsina, fedha rabbii yoo ta’e lachuu deemuu ni jalqabu,’’ Daa’immaan lakkuun walitti qabatanii kan dhalatan darbee darbeeti. Daa’imman lakkuu dhalatan 20 keessaa tokko irratti buqqee mataan walitti qabatanii haala kanaan dhalachuun mudachuu mala. Ta’iin akkasii lakkuu Kiraayinopagas (craniopagus twins) jedhaniitu ogeeyyiin waamu. Harka caalaan ijoollee akkanatttiin dhalatanii garuu ijoolluummaa keessaa otoo hin darbiin du’u. Daa’imman walitti qabatanii dhalatan kana gartuu namoota 100 of keessaa qabutu hospitaala Gireet Ormaand Istiriit jedhamu Landanitti kunuunsaa ture. Ijoolleen lakkuun kun Guraandhala, bara 2019 addaan baasuun kan danda’ame wayita ta’u, erga yeroo sanaatii haadha fi eessuma isaanii wajjin Landan jiraatan. Baasiin wal’aansaa fi kan biroo doolara Ameerikaa miliyoona tokko ol nama dhuunfaatu arjoomeefi, lammii Paakistaan hojii biizinasii hojjatu Murtazaa Lakanii namticha jedhamudha. Ijoolleen durbaa lakkuun adda baafaman kun amma umriin isaanii ganna sadii fi baatii jaha guutera. Idileen sochii qaamaa ogeeyyiin deeggarame qabu, kunis akka deemuu danda’an deeggaruufi. Kana malees daa’immaan kun waan haaraa baruuf rakkaatu. Haati daa’imman kanaa gartuu ogeeyyii baqaqsanii yaaluun adda isaan baasaniin gootota jettee leellifte. Itti dabaluunis ijoolleeen torba Paakistaanitti horattee obbolaan isaanii ijoollee lakkuu kana kunuunsuuf hawwiin eegaa akka jiraniillee dubbatteetti. Gartuun wal’aansa baqaqsanii suphuun daa’imman kana adda baasan kan dursan Aab Owasi Jeelanii, ogeeyyiin gartuu sana keessatti hirmaatan maatiin kanaaf ‘’baay’ee gammadneerra’’ jedhan. Ta’uus bu’aa argameerratti shakkii qabu ture. ''Marwaan foyya’iinsa guddaa mul’iste, maatii akka waliigalattii yoo ilaalu waan ta’uu qabu dalagne, garuu Safa irratti akka dhuunfaaatti garuu shakkiin qaba,’’ jedhe. Aab Jeelan ogeessa niwuroo sarjinii muuxannoo jabaa qabudha. Sammuun daa’immaan lakkuu lamaan ujummoo dhiigaa akkataa walxaxaa ta’een walitti hidhame qabu. Daa’imman lakkuu kana keessaa tokkootu ujummoo dhiiga murteessoo akka fudhattu taasifame. Isheenis Marwaadha, lakkuu ishee laaftuu taateef dhalatteef kenname. Sababii kanaan Safa sammuu ishee keessatti dhangala'uu dhiigaa mudate booda sammuun ishees waan miidhameef tarii deemuu dadhabuu dandeessi ta’a jedhan. Aab Jeeylan sababa kanaan murtoo kenneetti yeroo tokko tokkoo akka jeeqamu dubbateera. Otoo daa’imman kun jalqabarratti wayita dhalatan adda baafamanii caala gaarii akka ta’ullee dubbateera. Baasii maallaqaa wal’aansaa fi kan biroo isaan barbaachisu walitti qabuun yeroo dheeraas fudhatee ture. Kunis Aab Jeeyilaan fi ogeessi wajjin hojjatan pirofesaar Deevid Dunaway dhaabbata gargaarsaa Gemini Untwined jedhamuun hundeessuun waa’ee daa’imman walitti qabatanii dhalatanirratti hubannoo uumuu fi fandii maallaqa wal’aansaaf barbaachisu kaffaluufin akkaataa danda’amurratti akka hojjatan taasiseera. Gartuun ogeeyyii kunis sana booda ijoollee dhiira Tarkii buqqeen mataa walitti qabatee dhalatan bara 2020ttis haala milkaa’aa ta’een adda baasaniiru. Daaa’imman kun waggaa lama otoo hin guutiin gara biyya isaaniiitti deebifamiiru.	https://www.bbc.com/afaanoromoo/oduu-54611508
health	Koroonaavaayiras: Hogganaan fayyaa haala Afriikaan Covid-19 ittiin ittisaa jirtu leellisan	"Hogganaan Gidduu-gala To’annoo Dhibeewwanii Afriikaa (CDC), hojii biyyoonni Afriikaa tamsa’ina Covid-19 xiqqeessuuf hojjatan jajan. Afrikaa keessatti Guraandhalaa irra eegalee hanga ammaatti namootni miiliyoona 1.4 ta’an dhibee kanaan kan qabaman yoo ta’u, namootni 34,000 ta’an ammoo lubbuu isaanii darbeera. Lakkoofsi kunis biyyoota kan akka Awurooppaa, Eshiyaafi Ameerikaa waliin yoo madaalamu bayyee gadaanaa ta'un alattis lakkoofsi namoota qabamanii hir’ataa jira. Dursanii tarkaanfii fudhachuun tatamsa’ina weerara kanaa hir’isuu keessatti ga’ee guddaa qaba jechuun hogganaan CDC Afrikaa Joon Nikengasoong BBCtti kan himaniiru CDC Afrikaan Ejjansii fayyaa Gamtaa Afrikaadha (AU) kan miseensoota biyyota 55ti. Ardiin uummata biiliyoona tokkoo ol qabu lakkoofsa namoota Covid-19 qabamnii addunyaa keessaa %5 qofa yoo ta’u kan du’aniif ammoo %3.6 qofadha. Ardiin Afriikaa ummanni biliyoona tokko ol keessatti argamus, kan addunyaa keessaa namoota %5 ta'u vaayirasichaan kan qabaman yoo ta'u, kan du'anis %3.6. Dr Nikengasoong akka ibsaniitti, yaadini lakkoofsi namoota dhibee kanaan qabamaniifi du’anii xiqqeefamee gabaafame jedhu ‘soba’ jedhan. “Akkumaa kutaalee addunyaa kaanii kanneen dhibee kanaan qabaman hunda argachuu dhiisuu malla…garuu ardiicha irratti namoonni daandirratti yeroo du’an ykn jumlaan awwaalaman argaa hin jirru,” jedhaniiru. Biyyootiin Afrikaa hundi yeroo namni jalqabaa dhibee kanaan qabamee gabaafamee keessee tarkanfii adda addaa fudhataniiru. Afrikaa Kibbaa dabalatee biyyooti hedduun gutummaatti sochii ugguruu yoo filatan, kanneen akka Itoophiyaa garuu tarkaanfii laafaa hordofu filataniiru. Ta’us Dr Nikengasoong, lakkoofsi xiqqaachuun isaaf “sochiin waliinii ardichaa” kan akka “qorannoo baayinaan taasisuu, duukaa dhawuun hordoffii taasisuu fi keessummaa maaskii kaawwachuu,” irrattii xiyyeefachuun sababadha jedhu. “Biyyoota hedduu keessattu, bakka ani jiraadhu Itoophiyaa dabalatee, daandii Finfinneetti yoo baatan haala  %100 jechisiisuun hundu maaskii kaawwatee agarta,” jedhaniiru. Sababoonni biroo kaa’aman maali? Ummanni Afriikaa baay’inaan dargaggoo ta’uunsaas sababa xiqqaachuu tamsa’ina kanaati, akka Dr. Inkeengaasoongiin jedhanitti. Dabalataanis, sochiiwwan ummata giddu-gala taasisan taasifamuufi muuxannoon dhibeewwan akka Iboolaa irratti namoota tuttuqqaa qaban adda baasuus gumaataniiru jedhani. ""Vaayirasichi hawaasa keessa jira, tumsa hawaasaa malee karaan vaayirasii kana ittiin to’annu biraan hin jiru,’’ jedhu Dr. Inkeengaasoongiin dabalanii yoo ibsan. Akeekkachiisa tamsa’ina vaayirasichaa marroo lammaffaa ka’uu malu irratti Xiinxala Anni Sooyi Naayiroobii irraa Lakkoofsi namoota vaayirasichaan qabamanii hir’achaa jiraachuun kan mul’atu gabaasa Afriikaa Kibbaa (biyya namoota vaayirasichaan qabaman keessaa walakkaadha ol itti argaman) ilaaluunii. Biyyoonni kaan garuu akka AK’tti qorannoo hin taasifne. Hanga Kibxata darbeetti, Afriikaan kibbaa namoota miiliyoona 10 akka ardittiitti  ji’a tokko dura qoratamaniiru jedhaman keessaa, miiliyoona afurii ol qorachiisuun nidursiti. Kan addunyaan wal-bira yoo qabamu kuni lakkoofsa gadi aanaadha. Kanaafis sababa kan jedhame hanqina meeshaalee qorannoo akkuma idl-addunyaatti mudateefi Afriikaatti omishuu dhabuudha. ‘‘Milkaa’inni’’ Afriikaa akka hin odeeffamne kan gochaa jirus kanuma. Namoonni qabaman hunduu gabaafamuu baatanillee, du’aatiin hin baramneefi ibsuuf rakkisu ardittii keessatti hin mul’anne, akka ogeessota Dr. Inkeengaasoongi fa’I jedhanitti. Biyyoonni hedduun uggura isaanii laaffisaa waan jiraniif garuu, vaayirasichi marroo lammaffaaf ka’uu mala jedhamee akeekkachiifamaa jira."	https://www.bbc.com/afaanoromoo/oduu-54279018
health	Fayyaa: Itoophiyaatti namni dhukkuba kaleen qabamu maaliif baayyachaa dhufe?	Itoophiyaa keessatti waggoota muraasaan asitti namoonni kalee dhukkubsatan waan baay’achaa dhufan fakkaatu. Namoonni dhiyootti beeknu wal’aansa dhukkuba kalee akka hordofaa jiran dubbatu. Dubbii kanatti deebina, garuu dura kaleen akkatti hojjetu haa ilaallu. Doktar Fitsuum Xilaahuun Ameerikaatti ispeeshaalistii olaanaa wal’aansa dhukkuba kaleeti. ‘’Namni baayyee waa’ee dhukkuba kalee gaafa yaadu fincaan waliin wal-qabsiisuu danda’a tahus dalagaan kalee kanarra baay’ata,’’ jedhu Fakkeenyaaaf, qaama keenya keessatti oomisha hormoonii, hanga dhangala’aafi dalagaawwan biroo kaleedhaan raawwatamu. Yeroo kaleen hojii kana raawwatutti hafteen bifa dhangala’aan oomishamu fincaan jedhama. Kanaaf, waliigalatti kaleen keenya madaala qaama keenyaa eega jedhan. Akka Dr Fitsuum jedhanitti, dhiiga onneen keenya raabsitu keessaa harki 20 gara kalee keenyaa deemuun kaleen hojii jabaa tahe akka dalagu agarsiisa jedhu. Dhukkuba kaleen akka qabamne maaliin barra? Hakiimtichi, ‘’yeroo baayyee mallattoo hin qabu,’’ jedhu. Nama akkaan dhukkubsate yoo tahe malee dhukkubni kalee mallattoo hin agarsiisu jedhan. Kanaaf, Itoophiyaa keessatti namni harka 40 akka dhukkubichaan qabame kan baru yaalii biraaf yeroo deemudha. Haala kanaan, dhukkubsachuu keenya kan baruu dandeenyu qorannoo fincaaniifi dhiigaa taasisuuni jedhu Dr Fitsuum. Tahus dhukkuba kalee hammaataa taheef saaxilamneerra taanaan garuu miilli keenyi ni dhiita’a, ijaafi fuulli keenyis dhiita’uu danda’a jedhu. Kaleen keenyi dhangala’aa qaama keenyaa wal-madaalchisuu yeroo dadhabu qaama keenya keessatti kuufamuun dadhabbiifi lafeen haphachuunis mudachuu danda’a. Mallattoowwan kunneeniifi biroo kanneen akka fedhiin nyaataa hir’achuu faa yoo mul’atan dhukkubichi sadarkaa olaanaarra gaheera jedhu. Namoonni dhukkuba sukkaaraa, dhiibbaa dhiigaafi furdina gara maleen rakkachaa jiran nama isa kaan caalaa saaxilamoo gatii tahaniif yoo hin dhukkubsannellee qorannoo kalee taasisuu qabu. Fincaan yeroo dheeraaf qabatanii turuun dhukkuba kaleef nama saaxila yeroo jedhamu ni dhageenya, kuni dhugaa tahuu hakiima kana gaafannee turre. Fincaan nutti dhufee yoo yeroodhaan yoo hin fincoofne rakkoo uumaa jirra jedhu. Namoonni yeroo dheeraaf fincaan qabannee turru kuusaa ykn ujummoo fincaanii keenya baakteeriyaaf akka saaxilamu gochuu dandeenya jedhan. Fincaan keenyi halluu keelloo qabaachuun badaa nu yaadessuu baatus yerootti mallattoo dhukkuba kalee tahu jira jedhan. Dr Fitsuum halluun fincaan keenyaa bishaan fakkaachuurraa gara keelloo fi dhiiga fakkaachuutti geeddaramuu danda’a jedhan. Kuni hamma dhangala’aa fudhannuu agarsiisas jedhu, gaafa halluu dhiigaa qabaatu garuu gara mana yaalaa deemuu akka qabnu himu. Gama biraan fincaan keenyi foolii jabaa tahe qaba taanaan mallattoo infeekshinii tahuu gatii danda’uuf, keesumaa dubartoonni kanaaf saaxilamoo waan tahaniif xiyyeeffannoo kennuu qabu jedhu Dr Fitsuum. Hakimichi namni tokko kaleensaa hoji-maatasaa sirnaan akka dalaguuf guyyaatti yoo xiqqaate bishaan litiroo lamaa hanga sadii dhuguu qaba jedhu. Namoonni ‘bishaan nan dheebossu akkamiinan dhuga?’ jedhaniif immoo bartee gatii taheef bishaan mi’aa addaa qabu kana akka Bishaan Amboo dhuguun of barsiisuu qabu jedhu. Hiriyyoota, maatii fi namoota dhiyeenyatti beeknurraa namoonni dhukkuba kaleen qabaman baay’achuu ni hubanna. Dubbiin kuni kan qorannoo bal’aa kan barbaadu tahus sababiin lama akka jiraatu garuu Dr Fitsuum tilmaamu. Tokkoffaan akkaataan jireenyaa geeddaramuu dha. ‘’Namni baayyee magaalatti galee jiraachuu jalqabeera. Hojiinimmoo waajjiraati sa’atii dheeraaf taa’uun dalagama, kunimmoo ulfaatinni qaama keenyaa akka dabalu,’’ godha. Ulfaatinni qaamaa gaafa dabalu dhukkubni sukkaaraa fi dhiibbaa dhiigaa baay’achaa dhufu, kunneen immoo haala olaanaa taheen dhukkuba kaleef warreen saaxilan keessaati. Gama biraan dhukkubsataan kalee baay’atee kan nutti mul’ate wiirtuun qorannoo waan baay’achaa dhufeefis tahuu mala jechuun shakkii qaban himu Dr Fitsuum. ‘’Kana dura namni dhukkubsatee du’e jedhama malee maaliin du’e? Inni jedhu hin beekamu ture. Amma garuu qorannoo gatii jiruuf sababa ittiin du’an baruu jalqabneerra.’’ Kana malees duraan wal’aansi kalee dhiquu hin beekamu ture. Namni dhukkubsannaan hin du’a. Si’ana, namoota wal’aansa kalee dhiquu argachaa jiran baayyee beekna jedhu. Kuni egaa dhukkubni kalee waan baay’ate akka nutti fakkaatu godheera tahuu mala jedhan. Dhimmi kuni Dr Fitsumiin baayyee isaan yaaddessa. ‘’Keessumaa biyya keenyatti rakkoon guddaan hakiima otoo hin taane dhukkubsataan ofiisaatiin qoricha ajajachuu dha,’’ jedhu. Namoonni dhukkuba kalee akka qaban otoo hin beekiin, hamma qorichaa fudhachuu qabanii otoo hin beekiin akkasumaan fudhatu. Kunis kalee fayyaa qabna jedhanii gatii yaadaniifi jedhu. Qoricha akkasumaan qorannoo yeroo fudhannu kalee keenyarratti dhiibbaa taasifna. ‘’Kanaaf haala biyya keenyaan qoricha haakiimni hin ajajne fudhachuu dhaabuu qabna,’’ jedhu. Kanaaf inni lammataa, namoonni qoricha akka garaa gabaa irratti argatan kanneen akka dawaa mata-bowwuufi buusaa nama caccabsuuf fudhataman rakkoo taha jiru. Qorichi garaachaas akkasuma kalee keenya irratti dhiibbaa guddaa fidaa jira. Kanaaf qorichaa yeroo ogeessi nuuf ajaju qofa otoo fudhannee irra filatamaa dha. Hakiimni hamma nu barbaachisu nutti hima, dabalataan haala kalee keenyaa qoratee dawaa fudhachuu hin qabne nu beeksisa jechuun BBC'tti himan. Kaleen madaala dhangala’aa qaama keenyaa eeguun ko’omuu kuni, takkaa dhukkubsannaan rakkoo baayyee fidee dhufuu mala. Kanaaf akkaataa jireenyaa fayyaalessa tahe fi qorannoo kalee waggaatti al tokko gochuu qabna jedhan Dr Fitsuum. ‘’Kalee keenya hin dhukkubsanne jechuun kaleen keenyi fayyaa dha jechuu mitii.’’	https://www.bbc.com/afaanoromoo/oduu-59749778
health	Magaalota Awurooppaatti ''Covid-19 soba'' jechuun hiriirri mormii bahame	"Magaalota Awurooppaa garaa garaatti uggura koronaavaayirasii to'achuuf bahe mormuun lammiileen hiriira bahan. Kanneen hiriira bahan vaayirasichi oduu sobaati jechuun amanu. Hiriira Landan addabaabaayii Tiraafaalgaaritti namoota kumaatamaan taasifameen dhaadannoowwan ‘‘maaskiin luugamadha’’ fi kan biroon mul’ataniiru. Paariis, Zuuriik fi Viyeenaanis magaalota mormii keessummeessan keessaati. Gama kaaniin, biyya Jarmanitti poolisiin Barliin namoota uggura koroonaavaayiarsiif kaa'aman mormuun ba'an keessaa 300 kan ta'an to'annoo jala oolcheera. Magaalattiitti namoonni 38,000 ta’an hiriira mormiif yoo ba’an hedduun isaaniis nagayaan geggeessaa turani. Namoonni 200 ta’an hiriira naannoo tokkotti taasifamaa ture keessaa kan hidhaman yoo ta’u, finxaaleyyiin dhagaafi qaaruuraa darbachaa turuun isaanii hidhamuu isaaniif sababa ta’uu anga’oonni himu. Jarmanitti maaltu ta’e? Poolisiin garee dhiyeenya balbala Biraandanbargi jiru tokkoon dambii cabsaa jirtu waan ta’eef bittinnaa’aa jechuun itti hime, achiis namoonni dhagaafi qaaruuraa darbachuu eegallaan isaan keessa 200 to’ate. ""Tarkaanfiiwwan hanga yoonaatti fudhanne haala jiruuf bu’aa hin buusne, amma garuu filannoo biraa dhabne’’ jedhe poolisiin Barliin Tiwiitara gubbaa. Mormitoonni bakka muraasatti walitti duudanii kan turan yoo ta’u, lafarra taa’aas mul’ataniiru. Gareen namoota 30,000 ta’anii ammoo, waan jedhamu dhaga’uuf nagaan walitti qabamani. Warreen hidhaman keessaas barreessituun ‘cookery’ fi  waan qorannoon hin mirkanoofne akka raawwatetti amanuun kaan akka ishee hordofan kan goote [conspiracy theorist] Atiilaa Hiidmaan yeroo namootatti sagale guddistuun dubbachaa turtetti to’atamte. Jarmanitti dambaliin vaayirasichaa yeroo lammaffaaf akka biyyoota kaanii itti mul’achuu baatus, lakkoofsi namoota qabaman dabalaa jira. Mormii Barliin irratti eenyutu hirmaate? Akka Obbo Giizil jedhanitti, warreen eembasii Raashiyaa fuulduratti mormaa turan ‘‘finxaaleyyii garee siyaasaa mirgaa’’ yoo ta’an, poolisoonni torba miidhaan irra ga’eera. Mormitoonni muraasnis gamoo Reeyichistaag cabsuun deemuuf yoo yaalan, poolisiin barbaree itti biifuun bittinsee jira."	https://www.bbc.com/afaanoromoo/oduu-53963866
health	Covid-19: Fayyaan Doonaaldi Tiraampi maal irra akka jiruufi qoricha ittiin yaalamaa jiran Hakiimota isaanii irraa	Pirezidaantiin Ameerikaa Doonaald Tiraampiifi haatii warraasaanii Giifti duree Meelaaniyaa Tiraampi Covid-19 qabamunsaanii erga dhagameen booda, waa'een fayyaasaanii ijoo dubbii addunyaa ta'eera. Ofii fayyaan Tiraamp maalirratti argamaa? Gareen wallantootaa pirezidaantichaa ibsa kennan. Gareen wallantoota Doonaald Tiraampi erga inni Covid-19 qabamee hospitaala galeen booda haala fayyina irratti argamu ilaalchisuun ummataafi ibsa tasisaniin, ''Haa fayyina isaatti baayyee gamadnee jirra'' jedhan. Gareen wallaantoota Mr Tiraamp, kan Dr Shoon Kaanilii hakimii pirezidaantiichaa kan dhuunfaa kan ta'aniifi doktaroonni biraa ibsa waliin ta'un har'a fuuldura Jidduugala Wal’aansa Waraanaa Waaltar Riid kan Waashingitan keessatti kennaniin sa'aatiiwwan 72 darbaniif haala gariirratti argama jedhan. Akka gareen wallantootaa kunneen jedhaniitti Tiraampi baayyee haala gaariirratti argamuun alatti, ''miira sammuu gaarii ta'eerratti'' argamu. Keessatti dhiibeen koronaavaayirsi guyyoota jalqabaa torbaa hanga 10 kan cimu ta'u kan eeran Dr Shiin, haa ta'u malee ''haalla pirezidaanitich amma irratti argamutti aniifi gareen wallaansaa baayyee gammanneera'' jedhan. Hakimiin gara biraa akka dubbataniitti, hanga ammaatti kaleen, sirni argansuufi kan biraa pirezidaantichaa nagaadha jedhan. Itti dabaluunis ''ammaan tana Tiraampi oksijiiniitti fayyadamaa hin jiran. Afuura baafachuutti rakkataa hin jira. Sirriiyyu ka'anii asiifi achi deemaa jiru'' jedhan. Miira  gaarii ta'eerratti argamusaanii kan himan garee walaantootaa kunneenis, ganama wayita dhukkubsattoota irra naannawuun doowwataniitti, ''ani amma bahee deemuu sadarkaan danda'urrattiin argama'' jechuu himan. Talaalliin dooziin inni jalqabaa kennamuufii himan gareen wal’antootaa kunneen, guyyoota dhufan shananiif kan itti fufuu ta'uu ibsaniiru. Kanaafuu ''karoorri keenyaa har'aa erga inni miira cimaa akkasii keessa ta'anii akka dhugaaniifi nyaatan, dhangala'aa baay’iaan akka fudhatan, akkasumas waan hojjachuu barbaadan akka hojjataniif jajjabeessuudhas'' jedhan. Hunda caalaa ammoo ''Pirezidaantichi sa'aatiiwwan 24'f ho'a qaamaa homaa hin qaban'' jedhe hakimiin dhunfaa isaanii Dr Shiin. Walumaagalattis haalli fayyinaa Mr Tiraampi irratti argamu gaarii yoo ta'u, nutis of eeggannoo hordofaa jirra jedhan. Miidhaa vaayirasici qaama isaa irraan gahu xiqqeessuf jecha hanga ammaatti yaaliin teeraappii si’a lama pirezidaanti Tiraampiif kennameera. Waayit Haawusii osoo hin bahiin dura qorichi farra dhukkubootaa kan kan kennameef yoo tahu amma akka hakiimni isaa jedhetti ammo farra vaayirasii kan tahe remdisivir kan jedhamu fudhachuu hime. Qorichi dura karaa lilmoo kennameef kaampaanii qoricha oomishu Regeneron jedhamuun kan qophaa’e yoo tahu farra ittisa dhibee garaagaraa lama irraa hojjetame. Kunis qaamni keenya akka dhibee ofirraa ittisuu danda’udha kan gargaaru. Farri dhukkubaa kennameef kun qaama keessa galuun hanga seelotaatti vaayirasichi akka ittisa qaamaaf mul’atu taasisu. Kunis ofirraa ittisuuf kan gargaarudha. Bu’aa qabeessa taha jedhamee abdatama. Hanga ammaatti garuu dhukkubsattotaaf kennamee sadarkaa murtaa’e irra waan jiruuf ammas yaaliif kan kennamedha. Hopitaalota UK keessatti dhukkubsattoota koroonaavaayirasii irratti yaalamaa ture. Remdisivir farra vaayirasii jalqaba Iboolaa ittisuuf qophaa’e ture. Kunis vaayirasichi akka wal hin horreefi hin babal’annef kan ooludha. Akka namoota 1000 irratti yaalametti guyyaa namni tokko vaayirasicha irraa itti bayyaannatu guyyoota 15 irraa gara guyyota 11 gadi xiqqeessera. Qorannoon ammas itti fufee jiraatus fayyisee garuu lubbuu hin oolchine. Ameerikaan waan kaampaaniin Gil’aad oomishe hunda yoo bitattu kaampanichi hanga tahe ammo Kooriyaa Kibbaaf gumaachera.	https://www.bbc.com/afaanoromoo/oduu-54410340
health	Fayyaa: Namni jalqabaa addunyaarratti onneen booyyee galfameef ji'a lama booda boqote	Hospitaalli biyya US lammiin biyyattii ji'a lama dura waldhaansa baqaqsanii yaaluun onneen sanyii booyyee fooyya'aa dhaabateef boqochuu beeksise. Deeviid Baaneet kan dhukkuba onnee (terminal heart disease) waldhaansa baqaqsanii yaaluun onneen booyyee erga dhaabateef booda ji'a lamaaf lubbuun jiraachuu danda'ee ture. Namni ganna 57 kun guyyaa kaleessaa lubbuun darbuu isaa dura guyyootaa baayyeef haalli fayyaa isaa akkaan hammaachaa akka dhufe dooktaroonni Baaltimoor isa hordofaa turan dubbataniiru. Baaneet waldhaansi baqaqsanii yaaluu kun taasifamuun durayyuu rakkoo waldhaansi kun fiduu malu hubatee ture. Dookataroonni gidduugala meedikaalaa Meerilaand qaama meedikaalaa US to'aturraa opireeshinii kana akka gaggeessan hayyama argatanii turan. Hayyamichi kan argame ammoo Baneet onnee namaa argachuuf hiree waan hin qabneefi yaalii kanaan ala lubbuun kan hin turre ta'uu isaati. Opireeshiniin onnee sanyii booyyee taasifamuufiin duras torbanoota jahaaf lubbuun akka turuu danda'u maashinaan deeggaramaa ture. Namni kun Amajjii 7 waldhaansa kana erga argatee torbanoota itti aanan maatii wajjiin yeroo gaarii dabarsee manatti deebi'ee saree isaa Luusii arguu akka barbaadu himaa ture. Atattamaan haalli fayyaa isaa hammaachuun garuu ogeeyyii fayyaa gaddisiiseera. ''Dhukkubsataa goota fi gaarummaa qabu hanga dhumaatti falmateedha'' jedhan hakiimni oppireeshinii Baartileey Giriifit. Hakiimni kun ogeessa opireeshinii seenaa addunyaa keessatti isa jalqabaa ta'e Baaneetiif hojjetan yeroo ta'an ibsa hospitaalichi baase keessatti akkas jechuun isaanii gabaasame. Ilmi nama ganna 57 kanaa Daaviid waldhaansi abbaa isaa kun ''jalqaba abdachiisaa malee dhuma mitii'' jechuu isaa AFP'n gabaaseera. Itti dabaluunis ''yaalii seena qabeessa kana keessatti kalaqawwan hojjetaman, abjuuwwan sodaachisoo fi halkanoota hirriba malee darban hundaaf galata galchina'' jedhan. Dr Giriifit sarjariin nama amma lubbuun darbeef hojjetame addunyaan hanqina qaama keessoo dhala namaa bakka buusuuf argaa jiru furuuf tarkaanfii tokko gara fuuladuraatti nu tarkaanfachiiseera jedhan. Ammaan tana US keessatti guyyaa guyyaan namoonni 17 qaama keessoo isaaniif bakka bu'u osoo eeganii lubbuun darbu. Kumootni dhibbi ammoo dabaree arjoomtotaa eegu. Amma dura vaalvii booyyee fayyadamuun baratamaafi milkaahaa dhufeera. Kan amma yaalamaa jiru qaama keessoo bineensotaa akka onnee guutuu isaa fayyadamuudha.	https://www.bbc.com/afaanoromoo/oduu-60664158
health	'Kaansarii harmaatiin qabamuuf ani daa’ima jedheen yaadaa ture’	"Luusiin Leepee harma ishee keessatti dhiitoo wayita agarteetti, waa’een kaansarii gonkumaa sammuusheetti hin dhufne ture. Isheenis ‘akka tasaa’ ture kan ofirratti agarte. Sababiin isaas gonkumaa harma ishee kaansariin na qaba jechuun sakattaatee hin beektu turte. ‘‘Tarii harmakoo kaansariif shakkee ilaaluun kan narra jiru ergan wagga 50 galeen booda ta’a jedheen yaadaa ture’’ jechuun ture shamarree Luusiin BBC Afriiqiitti kan himte. Haata’u malee Luusiin erga harmashee mana yaalaatti ilaalamteen booda odeeffannoo gaarii hin taane dhageesse. Umurii wagga 26tti kaansariin qabamuun itti himame.  Tibbuma sana ammoo shamarree faarfattuu turte Saaraah Haarding kaansarii harmaatiin duute. Ergasiin boodas  dhaabbanni tola oltummaa CoppaFeel namoonni baayyeen fuula isaa akka dowwachu eegalan hima. Dhaabbatichis shamarran akka dhiitoo harmasaanii irra jiraachuufi dhiisuu hordofaniif jajjabeessa. Luusiin akka Newbeat’tti himteetti, kaansariin harmaa kun dubartoota umuriinsaanii wagga 25-49 jidduu jiran irratti kan barame ta’uun beekamus, namoonni baayyeen waa’ee isaarratti hubannoo gahaa hin qaban. Kunis qaamooleen hawaasaa shamarran irra caalli hakiima mariisisuuf kaka’umsa hin qaban. Luusiin dhootoo harma isheerra jiru kan agarte akka carraa tasa ture. Guyyaa sana hojii waan hin qabneef ilaalamuf deemuuf carraa argatte. ‘‘Waa’ee isaa yeroo hundan yaada ture,’’ jetti. ‘‘Guyyaa sana hojii qabaachu dhabukootiif baayyeen gammada. Yeroo sanattis seenaa waan addaa ta’u mala ture. Kanaafan har’a lubbuun as gahuu danda’e.’’ Yoo hakiimichi gara kiliniikii harmaatti ishee ergu, Luusiin gonkumaa waa’e kaansarii harmaa hin yaadne ture. Haata’u malee, erga obboleettiin ishee akka altiraa saawundiin akka ilaalamtuuf deddebiite gaaffatu, Luusiin wanti ta’e tokko akka umamee yaadu eegalte. ‘‘Doktarichis akkuma calliseetti ture’’ jette. Torbaniin booda ammo, akka kaansariin qabamte itti himame. Kunis battaluma gara bobaasheetto faca’e.\nKanaafuu akka keemooteraappii, raadiyooteraappii fi wallaansa baqaqsanii wallaanamu taasiiftu itti himame. ‘‘Yeroon itti nyaachuu fi itti rafuu dadhabee ture,’’ jetti Luusiin.\n""Guyyaatti sa’aatii 20f sillimii tokko maleen dabarsa ture. Sireen irra ciseerraa osoon hin sochoo’iin dabarseera.’’ ""Baayyeen nama jibbisiisaan ture. Goggaan qama koo geedaramee, rifeensi koos har’ica’eera ture. Jechuunis riifeens mataakoo, nyaaraa fi libsuunkoo hun ni har’ica’ee.’’ Ergan wallaansa baqaqsanii yaalamuu taasisuun raadiyoo teerraappii fuudhatteen booda, Luusiin dhumarratti oduu gaarii dhageesse. ‘Seeliin kaansarii ishee keessatti hafe omtu’ hin jiru jedhamte. \n\nLuusiin ammalleen wallaansa hormoonii irra kan jirtu yoo taa’u, dhaabbata tola-oltummaa CoppaFeel jedhamu waliin hojjatti. Isheenis ergaa waa’ee kaansariin harmaa shammarranis miidhu akka danda’u barsiisaa jirti. ‘‘Kun akka isin irra hin qaqabne hin yaadinaa. Yeroo hunda waan gaarii hin taane yaadaa jechuukoo miti. Garuu dhugaa hubachuutu barbaachisa,‘‘ jette. Luusiin hawaasa gurraacha keessatti barbaachisummaa dhiitoo harmaa sakkata’u ilaalchisuun barsiisuu barbaaddi. ‘‘Dhukkuba kana ilaalchisee loogiin akka jiruun yaada. Waa’ee dhukkuba kanaa akka dubbatamu hin barbaadnu. Garuu ammoo kana gochuun baayyee barbaachisaadha,‘‘ jetti. ""Yoon beeksiisa kaansarii kana arguutti, namoota gurraacha hin argu. Namoonni waa’ee kaansarii yoo dubbatan dhagahee hin beeku,’’ jetti itti fufuun.\n‘‘Gonkumaa akka waan nu hin mudanneettiin yaadaa ture’’ jette.\n\nFiraank Waayitiifiildi akkasuma akka Luusii sana waan ishee mudatu itti hin fakkaatu ture. Garuu Garuu umurii wagga 24 isheetti harmasheerratti dhiitoo agarte. Doktoroonni jalqaba ishee ilaalees dhiitoo ‘‘hormonal’’ jedhamu jedheen. Baatiiwwan 18 booda ammo dhukkubbii gara biraa itti dhagahamu eegalte. Kanaafu irra deebiin ilaalamuuf deebiite hakiima biira dhaqxe. Erga qorannoowwan garaa garaa taasifameefiin bood, Firaan kaansarii harmaa sadarkaa 4ffaa qabaachu barte. Kana malees sammuu keessatti dhootoon bahu itti himame. Kanaafuu umurii wagga lamaa qofa akka qabu bare. ""Nama wagga 25'n ture. Leenjiiftuun ture. Kun jireenya koo keessatti nama mudata jedhee gonkumaa yaadee hin beekun ture,’’ jetti. ""Kanaafuu umuriin kam irratti eenyuunuu qabuu akka danda’u ani kanaaf fakkeenya,’’ jechuun kaansariin umurii kamutti eenyunuu qabuu akka danda’u ibsiti.\n\n\nIsheenis ‘‘keemooteeraappii hedduu’’ fudhattee. Ammaan kanattis kaansariin Firaan hir’ataa adeemaa jira. Isheenis seenaa ishee karaa intarneetii irratti qooduun shamarran umurii ishee keessatti argaman waa’ee kaansarii harmaa irratti  hubannoo akka argatan taasisaa jirti. ‘‘Waa’een ofiin keessa darbe ilaalchisuun miidiyaa hawaasaa irratti ifattiin dubbataa jira. Waanan keessa darbe hundasaan barreessaa jira. Yeroo hunda garuu akka waan rakkoo dubartoota umuriin jaaraniitti ilaalamaa ture.’’ ""Waggaa kanaan dura, hangan umurii maangudduummaa keessa galuutti kanan waa’ee kaansarii harmaa yaaduun narra jiruu yaadee hin beekun ture.’’"	https://www.bbc.com/afaanoromoo/articles/cm5vg10344ro
health	Iraan lakkoofsi ummata biyyttii akka dabaluuf karoora maatii dhorkite	"Iraan lakkoofsi ummata biyyattii akka dabaluuf jajjabeessuudhaaf dhiyeessa karoora maatii hospitaalota tokko tokko keessatti dhaabsisaa jirti. Malli dhiironni ujummaa sanyii kormaa gudunfachuun akka karoora maatiitti fayyadamani (Vaazektoomiin) wiirtuuwwan fayyaa mootummaa keessatti akka tajaajila hin kennineef dhorkamaniiru. Maloota ulfa ittisuu dubartoonni akka karoora maatiitti fayyadamanis dubartoota rakkoo fayyaa qabaniif qofa malee dhaabbata fayya kamittiyyu akka hin kennamne murteessiteetti biyyattiin. Hata'u malee, tajaajilawwan karoora maatii hospitaalota dhuunfaa keessatti ni kennamu. Umuriin lammillee Iraan harki caalaan dulloomoo ta'uufi ijoollen biyyattii keessatti dhalatan gadi bu'aa dhufuun mootummaa baayyee yaaddessaa jira. Guddinni baayyinni ummtaa giddu-galeessa waggaa %1 gadi bu'uun isaa tarkaanfiin sirreessuu kan hin fudhatamne taanaan, Iraan waggoota 30 dhufan keessatti biyya baayyee dulloomtuu taati jedhan ministirri fayyaa. Waggaa lam dura, biyyattiin guddina ummataa %1.4 galmeessitee turte.  Hanga biyyoonni hollee ittiin guddatan garuu kan Iraan  ni caala. Fakkeenyaaf, Iraa ummanni ishee %2.3 guddataa kan jiru yoo ta'u, Sa'ud Arabiyaan ammoo %1.8n guddataa jirti. akka ragaa Baankii Addunyaatti. Fuudhaafi heerumni, akkasumas gaa'ela dhaabbatanii daa'ima godhachuun Iraan keessatti gadi bu'aa jira. Kanaaf ammoo sababiin ijoon jireenyi ulfaataa dhufuu isaati jedhameera. Ji'a darbe,  Itti-aanaan ministira fayyaa biyyattii Sa'id Hamed Barakatii akka gabaasa dhiyessanitti gaa'ela dhaabbachuun waggoota 10 keessatti %40n gadi bu'eera. ""Haala kanaan, waggoota dhufan 30 keessatti addunyaa kana irratti biyya baayyee dulloomtuu taana,"" jedhan. Iraan erga Warraaqsa Islaamummaa bara 1979tii guddina ummataa jabaa argattee turte gruu isaan booda imaammata baayina ummataa to'achuu milkaa'aa hojiirra oolchite. Dursaan ol-aanaa biyyattii Ayaatolaa Komaanii ummanni biyyattii akka ijoollee baayyee godhataniif waamicha taasisaa jiru. Dursaan kun baayyinni ummata biyyattii yeroo ammaa miliyoona 80 ta'e  gara miliyoona 150tti akka guddatu barbaadu."	https://www.bbc.com/afaanoromoo/oduu-53052908
health	Koronaavaayirasi: Jarmaniin Naayijeriyaanoota lama yakka waliin dha'utiin to'atte	Lammiileen Naayijeeriyaa lama bulchiinsa Jarman karaa intarneetiin Yuuroo miliyoona 2.3 waliin dha'uun erga hatanii booda to'annoo jala oolfaman. Lammiieen Naayijeeriyaa kunneen poolisoota Jarmaniin kan qabaman erga meeshaalee ittisaa dhunfaa Covid-19 (PPE) dhiyeessina jechuun  karaa intarneetiin yakka raawwataniin shakkamuun ta'uu poolisiin beeksiisera. Naayijeeriyaanoonni lameen kunneen marsariitii kubaaniyaa biyya Holaandiitti argamu 'ILBN Holding BV' fakkeessanii hojjachuun bakka bu'aa bulchiinsa  Jarman waliin dhahaniiru jedhame. Maqaan shakkamtoota kanneenii Babatundee Adesaaniyaa kan maqaa masoo Tediin beekamu, akkasumas Akantuluu Haasan Abaas ta'usaanii Poolisiin kan adda baasee yoo ta'u, hanga ammaattis mana murtiitti hin dhiyaannee jedhame. Bulchaan Kaaba Jarman Voon Yaayaanaa dhaabbatichi meeshaalee ittisa Covid-19 akka dhiyeessuuf waliigaltee raawwateen, Yuuroo miiliyoona 2.3 kan kafale yoo ta'u, haaluma waliigaltee isaanitiin meeshaalee qaqqabuu waan didaniif gara waajjira muummee dhaabbatichaa kan Neezarlaandiitti argamuutti qajeelan. Dhaabbatichis isaan waliin waliigalteen daldalaa kamiyyu akka hin qabneefi akka hin taasifne ibsuun waan umamee qorachuuf, marsariitii fakkeeffamee hojjatameen waliin dhahamu beeksise. Achiinis bakka bu'oonni poolisii Dachiitti beeksiisa. Kanaan booda ture poolisoonni Holaandii shakkamtoota lamaan Magaalaa guddoo Naayijeeriyaa Leegoositti to'annoo jala kan olfamu danda'an. Poolisiin Naayijeriyaa akka ibsaniitti, namoonni kunneen miseensoota warra yakka ''waliin dha'uun dadabarsa maallaqa wal xaxaa keessatti hirmaachuun'' shakkaman. Shakkamtoonni kan biraa lama ammoo Neezarlaand keessatti to'annoo jala oolfamaniiru. Shakkamtoonni kunneenis dhiheenyatti mana murtiitti kan dhiyaatan ta'u poolisiin beeksiise.	https://www.bbc.com/afaanoromoo/oduu-54059297
health	Dhugaatii alkoolii baay'isuun dhibee kaansariif nama saaxilaa?	"Dhugaatiin alkooliifi dhibeen kaansarii walitti dhufeenya qaba jettanii yaaddanii beektuu? Qarannoo haaraan walitti dhufeenya dhugaatii alkoolii fi kaansarii irratti gaggeeffame tokko waan haaraa qabatee as bahe. Qajeelfamni dhaabbata odeeffannoo fi qorannoo alkoolii gaggeessuu kan Scottish Health Action on Alcohol Problems (SHAAP jedhamuun ifa ta'e kun akka jedhutti, dhugaatiin alkoolii gosa kaansarii hedduuf akka nama saaxiluu danda’u hima. Akka qajeelfamni kun ibsutti ogeeyyiin fayyaa, dhukkubsattoonni dhugaatii alkoolii akka xiqqeessan gargaaruun kaansarii alkoolii irra argamu hir’isuu danda’u. Hogganaan dhaabbatichaa Dr. Alasteeyin Maak Gilkrist akka ibsutti, dhibee fayyaa Iskootlaandiin qabdu keessatti miidhaan dhugaatii alkoolii madda isa guddaadha. Bara 2015 Iskootlaanditti duuti dhibbeentaa 6.5 ta'u dhugaatii alkoolii waliin kan walqabate ture, san keessa dhibbentaan 28 kaansariidhaan lubbunsaanii darbe. Bara 2016 mootummaan UK qajeelfama dhugaatii alkoolii daangessu baasuun, dhiironni torbanitti alkoolii litira 3.31 caalaa akka hin dhugne ajaje. Akka qajeelfama haaraa kanatti, dhiironni daangaa dhugaatii torbaniif kaa’ame kana caalaa dhugan kan dubartoonni dhugan irra harka lama caalu. Bara 2019 dhiironni dhibbeentaa 32 daangeffama torbaanitti kaa'ame caala dhugan. Dubartoonni garuu dhibbeentaa 16%n kan dhorkame caalaa dhuguusaanitu ibsa. Akkasumas namoonni daangeffame torbanii kana caalaa dhuguun of-gabaasan sooreyyii taʼu ibsa. Baruma san keessatti bakki dhugaatiin alkoolii balaa fi miidhaa fidu itti babal’ate naannoo hiyyeessotaa (30%) fi iddoo namoonni hedduun jiraatan (17) ture. Haata’u malee, namoonni alkoolii dhuguun hospitaala galanii fi kan du’an hedduunsaanii namoota naannolee sochii hawaas-diinagdee hin qabne jiraataniidha jedha qorannoo haaraan kun. Hidhata dhugaatii alkooliifi kaansariin qabu ilaalchise, odeeffannoon ogeessonni fayyaa Ingiliiz bara 2016 baasan akka ibsutti, sadarkaan dhugaatii alkoolii kan balaarraa nama eegu hin jiru. Akka Dr. Alasteeyin himutti, odeeffannoo haaraan kun yaadawwan ijoo walitti dhufeenya kaansarii fi dhugaatii alkoolii ogeessota fayyaatiif kenna. Kana malees, Iskootlaand keessatti fayyadama alkoolii fi miidhaasaa to’achuun namoota umurii, uumama fi iddoo hawaas-diinagdee keessatti qabaniin adda baasuun ibse. Akkasumas  karaawwan addaaddaa kan namoonni ittiin miidhaa dhugaatii alkoolii irraa ittiin of dhorkanii fi yaalii miidhaa alkoolii geessisu irratti argatan ibsa. “Dhugaatiin alkoolii dhibee kaansarii gosa hedduuf akka nama saaxilu ragaa ifa ta’etu jira,” jedha Dr. Alasteeyin. ""Walitti dhufenyaa dhugaatii alkoolii fi dhibee kaansarii dhukkubsattootatti himuuf ogeeyyin fayyaa carraa qabu. Kunis kaansarii alkooliirraa argamu hir’isu ni dandeessisa'' jedha qorannichi. “Qajeelfamni haaraan kunis akkaataa ogeeyyiin fayyaa rakkina kaansarii alkooliirraa nama qabu ittisanii fi namoota rakkoo dhugaatii qaban akka gargaaran fayyadu abdii qabnas” jechuun ibsa."	https://www.bbc.com/afaanoromoo/articles/cl43rngj28ro
health	Nageellee Arsiitti adurreen yaala baqaqsanii wal'aanuun dhalte	"""Adurittin dhaluu dadhabdee guyyaa lamaaf cinqamaa turte. Sana booda mucayyoon takka gara ogeeyyii fiddee dhufte"" jedhan hogganaan waajjira misooma qabeenya beelladaa fi qurxummii aanaa Nageellee Arsii Dr Huseen Baalchaa. Taateen kun godina Arsii Lixaa aanaa Nageellee Arsiitti Kibxata dheengaddaa raawwatame. Adurree ciniinsun rakkataa turteef ogeeyyin fayyaa beeyladaa sadii yaalii baqaqsanii wal'aanuu akka hojjetan kan himan dooktar Huseen adurittiin yeroon itti dhaluu qabdu osoo hin gahin ciniinsun qabamuushee himan. Yaalii taasifameen ilmooleen/bashoo sadi kan dhalatan yemmuu ta'u isaan keessaa tokko battalumatti duute. Ilmoolen lama immoo haala fayyaa gaarirra akka jiran himameera. Dhimmi adurree tanaa guyyaa tokkotti hin dhumne. ""Ilmoon afraffaa garaa haadhaa keessatti dhokatee ture"" kan jedhan Dooktar Huseen adurittin yaali lammataaf kaleessa gara buufata fayyaa beeyladootaatti geeffamuushee BBC'tti himan. Wal'aansa kaleessa taasifameenis bashoon tokko dhalachuufi lubbuun garuu akka hin hafne dubbatan. Haala adurrittin fi ilmooleenshee itti jiran yeroo himan ""Adurrittiin nagaa dha. Qaamni ishees nagaadha. Kaleessas ilaalaa turre. Baay'ee fooyyofteerti. Ilmoolen lamaan hafanis harma ni hodhu"" jedhan Dr Huseen. Wal'aansi kun isaaniif kan jalqabaa ta'uusaa BBCti kan himan hogganaan waajjira misooma qabeenya beelladaa fi qurxummii aanaa Nageellee Arsii Dr Huseen Baalchaa ""waan kanarraa namni waan lama barata"" jedhan. ""Tokkoffaa beelladootni kun cubbuu hin qaban. Namas ni tajaajilu. Adurreen immoo faayidaa heddu qabdi. Bineensota jaalala namaa barbaadaniidha"" jechuun bineeldota kunneen kunuunsun akka barbaachisu dubbatan. Inni kan biraan bineeldotaaf yaaduu fi dhukkuba isaanii irraa bayyanachiisun akka barbaachisu fi akka hin duune gochuun gochaa dhala namaa irraa eeggamu ta'uu himan."	https://www.bbc.com/afaanoromoo/oduu-50669021
health	Arraba furdaa qabaachuun 'yeroo hirribaa dafnee dafnee akka hargannu taasisa'	Dhibeen hirriba waliin wal qabatee dhufu namoonni yeroo hirribaa daddafanii akka hafuura baafatan taasisu arraba furdaa qabaachuurraa dhufa jedha qo'annoon. Namoonni yeroo hirribaa rakkoo hargansuu qaban yennaa furdina hir'isan achumaan arrabni isaanii furdachuun haala hirribaa isaanii irratti rakkoo fida. Yeroo baayyee namoota furdaatu arraba guddaa fi furdaa qaba. Namoonni biroo arraba furdaa qabanillee dhibee kanaaf saaxilamoo dha jedha gareen qorattoota Peenslaavaaniyaa. Qorattoonni kunneen amma nyaata kamtu arraba qal'isuu danda'a kan jedhu qorachaa jiru jedha. ''Arraba keenyaan nyaanna, arraba keenyaa waliin hafuura baafanna- akkamiin faatiin achitti kuufamuu danda'e? isa jedhuuf, DR Riichaard Shiwaab Mana Barumsaa Medisinii Pireelmaan,  Peeniyslvaaniyaa irraa, ''kuni nuufis ifa miti- waan sanyii dhaan dhufuu danda'u tahuu mala -garuu arrabarra faatiin xiqqoo dha taanaan yeroo rafnu arrabni keenyi hin kufu,'' jedhan. Dhibeen hirribaa waliin wal qabatee dhufu kun kurrufnu, yeroo hargannu sagalee nama jeequ akka baasnuufi gara malee akka sosochoonu nu taasisa jedha. Kun immoo yeroo guyyaa hirribni akka nutti dhufuufi jireenya gaarii qabaachuu irratti dhiibbaa qabaachuu danda'a jedha. Daandii qilleensaa arraba keenya gararaa jiru walakkaan ykn guutummaan guutuutti cufamuun dhibee isa guddaa dha. Namoonni furdina gara malee qaban, morma guddaa qaban kanaan rakkatu jedha. Qorattoonni Mana Barumsaa Medisinii Pireelmaan, Peeniyslvaaniyaa irraa namoota furdoo 67 rakkoo hirribaa qabaniifi ulfaatina harka 10 hir'isan yeroo qoratan %30 fooyya'insa agarsiisaniiru.	https://www.bbc.com/afaanoromoo/oduu-51059116
health	Talaallii Covid19: Ogeeyyiin qorichaa US talaalliin 'Pfizer' akka hayyama argatu gorsan	"Ogeeyyiin fayyaa dhaabbata Bulchiinsa Nyaataa fi Qorichaa US (FDA) gorsan talaalliin koronaavaayirasii 'Pfizer-BioNTech' hayyamma akka argatu yaada dhiyeessan. Gareen ogeeyyii miseensota 23 qabu walgahee talaalliin kun bu'aan isaa miidhaa fiduu malu akka caalu erga mari'atee booda talaallichi rakkoo kan hin uumnee fi bu'a qabeessa kan ta'edha jedhe. Talaalliin kun amma dura UK, Kaanadaa, Baahireen fi Sa'uudii Arabiyaa keessatti akka tajaajilarra oolu hayyama argateera. Talaallichi ammallee hogganaa dhimma talaallii FDA'n mirkaneeffamee hayyama argachuu qaba. Kunimmoo guyyoota itti aanan ni raawwata jedhamee eegama. Yaadi ogeeyyiin dhiyeessan kun guyyaa tokkotti namooti 3000 vaayirasichaan erga du'aniin booda dhagahame. Yeroo ammaa namni hammanaa guyyaa tokkotti vaayirasichaan yoo du'u akka addunyaatti isa olaanaadha. Ministirri Fayyaa US Aleeks Azaar kora FDA kana booda ""guyyoota keessatti talaallii ni qabaanna, torbee dhufu namoota baay'ee saaxilamoo ta'an biraan geenya"" jedhan. 'Operation Warp Speed' kan jedhamu sagantaan mootummaan US talaallii raabsuuf qopheesse akka jedhutti talaalliin mirkanoofnaan sa'aatii 24 keessatti raabsuun ni eegalama. Dhaabbati talaallicha tolche Pfizer akka jedhutti xumura baatii kanaa Ameerikaaf kan kennamu talaalliin doozii miliyoona 6.4 qophiidha. Namni tokko al lama talaalamuu waan qabuuf kuni nama miiliyoona 3 qofa talaaluuf gaha, uummati Ameerikaa miliyoona 330. Qondaalonni Jiddugala To'annoo fi Ittisa Dhukkubaa US (CDC) hojjettonni fayyaa biyyattii miliyoona 21 fi jaarroleen iddoo kunuunsaa keessa jiraatan miliyoona 3 ta'an dursa argachuu qabu jedhu. Haa ta'u malee kutaaleen biyyaa gareelee biroof wal duraa duuba kamiin raabsuu akka qaban irratti walii hin galamne. Hojjettoonni tajaajilawwan barbaachisoo tilmaamaan miliyoona 87 ta'an itti aansuun talaallicha akka argatan yaadama garuu murteen kun kan kutaalee biyyaa ykn isteetotaati. Gareelee talaalamuun dirqama hin taaneef ykn ammoo sadarkaan saaxilamummaa isaanii gadi aanaa ta'eef talaalliin kan kennamu Bitootessa bara 2021 booda jedhu qondaalonni. Talaalliin biraa dhaabbata Moderna jedhamuu fi Inistiitiyuutii Fayyaa Biyyaalessaa USn qophaa'es hayyama mirkaneeffannaa argachuuf iyyataa jira. Kunis akkuma talaallii 'Pfizer' al lama talaalamuu kan gaafatudha."	https://www.bbc.com/afaanoromoo/oduu-55257144
health	Koronaavaayiras: Siree namoota garmalee dhukkubsatan qaama dhiqu	Weerarri koronaavaayirasii hanga yoonaatti addunyaa irratti namoota miliyoona tokko ol galaafateera. Weerarrichi ammallee biyyoota tokko tokko keessatti deebii'ee ka'aa jira. Dhukkubichi baayyee cimaadha. Kanaanis walqabatee dhukkubsataa gaafachuufi kanneen du'an awwaaluu irratti illeen daangaan kaa'ameera. Tatamsa'ina dhukkubichaa to'achuuf jechas, keessattuu tibba dhukkubni mudateetti kanneen sirna awwaalchaa firoota isaanii irratti argamuun hirmii hin baafatiin hafan hedduu turan. Kana malees, miseensota maatii Covid-19n qabaman itti siqanii dhukkubsachiisuun, kunuunsuufi dhaqna dhiquun kan hin yaaamne ture. Kanaafuu dhukkubsattoonni hedduunis maatiirraa adda bahuun hospitaaloota keessatti hojjattoota wallaansa fayyaa qofaan ilaalamu ture. Namni kalaqaa waa'ee dhukkubsattoota Covid-19 haala cimaa keessatti argamanii baayyee isa yaachise tokkoos, kalaqa hanga tokko fala ta'uu mala jedhe qabachuun as bahe. Hojiin kalaqaa kunis hojiiwwan kalaqaa ittisa Covid-19 irratti hojjatanamiifi ALI bara 2012 keessaa Waajira Abbeentaa Itoophiyaatii galamaa'an saddeet keessaa tokko ta'u, Waajirichatti Qorataa Abbeentaa hojii kalaqaa (patent), Obbo Getachoo Xaafaa BBC'tti himan. Siree tuttuqqaa malee qaama namaa dhiqu Sireen kun tajaajila hedduuf kan ooluudha.  Yoo barbaachise akka firaashitti sireerra kaa'uun ni danda'ama. Akkasumas, akka uffata halkaniitti ykn akka saanduuqa reeffaatti fayyadamuun ni danda'ama. Yeroo qorri jiraatu kan ho'a uumuu, yeroo ho'u ammoo akka qabanneessuuf meeshaan tolfameefiira. Isa keessa ta'uun gargaarsa tokko malee qaama dhiqachuun ni dandeessisa. Abbaa kalaqa kanaa Birhanee Yawaalaashet jedhamu. Oguummaa hojjii elektirikaa qabu.  Kana malees, hojii miiccaa uffataa irratti hirmaataa jiras. Kana duras hojiiwwan kalaqaa ogummaa isaa waliin walqabatan hedduu hojjachuu muxannoo qabaachuu ni dubbata. Obbo Birhaaneen BBC'tti akka himaniitti, hojiin ogummaa kana kan hojjatan Covid-19 Itoophiyaa keessatti argamuun mirkanaa'ee torban lammaffaa irratti. Kalaqa kanaafis ka'umsa akka qaban dubbatu Ogeessa suphaa elektirikaa waan ta'aniif guyyaa tokko hojii teknikaa hojjachuuf magaalaa Finfinnee gara hospitaala Eekkaa Kotabee dhaqan. Achittis dhukkubsattoota Covid-19 garmalee dhukkube arguuf carraa argatan. Dhukkubsattoonni kunneenis meeshaan deeggaramuun waan afuura baafataniif socha'uu hin danda'an. Dhukkubichaaf tuttuqqaan waan dhorkamuuf dafanii dafanii qaamasaanii dhiqachuuf namni isaan gargaaru hin jiraatu. Yeroo kanatti ture yaanni kalaqa kanaa akka dhufeef kan dubbatan. Isaan booda siree dhukkubsattoota bakkuma cisaniitti urkaadhaan qaamasaanii dhiqu kan hojjatan. Sireen kunis kan irraa hojjatame pilaasitika gogaa fakkaatu yoo ta'u, akka 'sleeping Bag' kan cufamudha. Sireen kunis yeroo barbaadameetti akka firaashiitti ykn akka uffata halkaniitti itti fayyadamuun ni danda'ama. Dhaqna dhiqachuu wayita barbaadameettis ujummoon bishaan qulqulluun ittiin seenuufi kan ittiin dhiqatamee karaa bahuun hojjatameefiira. Namni qaama dhiqachuu barbaaduus keessa galuun dhiqachuu danda'a. Erga dhiqataniin boodas bishaan akka bahu erga taasifameen booda osoo hin socho'iin afarsituudhuma keessa jiruun qamni akka qooru taasifachuu ni dandeessisa. Kana malees, nama qorri itti dhagamuuf ho'a akka argatu taasisuuf ni gargaara. Yoo ho'ii garmalee itti dhagahames akka qabbanaa'uuf haala qilleensa isaa mijeessuun ni danda'ama. ''Sirichi akkuma siree kammiyyuu mijataadha,'' kan jedhan Obbo Biraaneen, yaadni tarii mijeessituun qilleensaa itti tolfamee namatti dhaga'amuu danda'a ta'a kan kennameefi isa sana fooyyeessuun hojjachaa jiraachuu ibsaniiru. Namoonni garmalee dhukkubsatan kan du'an yoo ta'ees siricha akka shaanxaatti cufuun reeffa tuttuqqaa tokko malee gaggeessuuf ni dandeessisa jedhu. Kalaqichi ''sirees, uffata halkaniifi saanduuqa reeffaatis kan jedhan Obbo Birhaaneen, maalummaa hojii kalaqa isaanii yoo ibsan. Kana malees, dhukkubsattoota baadiyaadhaa dhufan akka qaareezaatti fayyadamuun gara dhaabbata fayyaatti ittiin geessuuf ni dandeeessisas jedhu. Dhukkubsattoota ambulaansii keessaa haala mijataan buusuufi sochoofilleen haala ta'uun kan hojjatame yoo ta'u, naannoo baadiyaafi dirree ispoortiitti haala salphaan akka lafarra harkifamuutti kan hojjatamedha jedhan. ''Guyyaa tokkottis sireewwan 500- 600 omishamuu ni danda'a,'' kan jedhan Obbo Birhaaneen, haata'u malee kalaqa isaanii bara kanatti barbaachisaadha kan jedhame kana omishuu akka eegalaniif yaadni kennamuufilleen deeggarsa akka hin arganne dubbatu. Yaada kalaqaa kana gara hojiitti geedaruuf hanga ammaattis qarshii kuma 200 ta'u baasuu ibsaniiru. Knaan alattis Obbo Birhaaneen kutaalee Itoophiyaa garaa garaa keessatti miidhaa qaqabsiisaa kan jiru awwannisa ittisuu kan dandeessisuu kalaqa tokko bara darbee keessa hojjachusaanii dubbatu. Meeshaa harkatti qabatamuufi konkolaataa irratti hidhamuun anniisaa aduu ykn baatiiriitti fayyadamuun awwaannisa ajjeessu hojjachuu himu. Haata'u malee, qaamminni dhimmisaa ilaalattu kamuu akka waa'ee kalaqa kanaaf isaan qunname hinjirre BBC'tti himan. Sababii kanaanis, ''hojiiwwan kalaqaa kan jajabeessuufi deeggaru hinjiru'' jechuun komatu. Ta'ulleen haala Kanaan abdii kan hinkutatiin Obbo Birhaaneen, yoo hojiin kalqaa isaanii omishamuu eegaleetti gabaa biyya keessaafi biyya alaatiif dhiyeessuuf karoora qabaachuus hindhoksise.	https://www.bbc.com/afaanoromoo/oduu-54454923
health	Koronaavaayiras: 'Ekeraan' magaalaa Indoneezhiyaa keessatti hojiirra oolmaa qajeelfama walirraa fageenyaa to'achuuf gargaaraa jira	"Biyya Indoneezhiyaa mandara tokko keessatti 'ekeraa' fayyadamuun weerara koronaavaayirasii ittisuuf hojiirra oolmaa qajeelfama walirraa fageenya hawaasummaa to'achaa jiru. Ganda sana keessatti namoonni fedhii isaaniitiin akka 'ekeraatti' uffatanii namoonni akka walirraa fageenya hawaasummaa hojiirra oolchaniif sodaachisu. Gandi Kepuuh jedhamtuufi Odola Jaavaa irratti argamtu kun ji'a darberraa kaastee 'ekeraa' halkan to'atan kana kan bobbaasuu jalqabde. Fookloorii Indoneezhiyaa keessatti ekeraan beekamaa Pokong jedhamu lubbuu namoota du'anii kiyyoon qabatee bakka bu'a. Haata'u malee, akka ogeessonni jedhanitti lakkoofsi sirrii namoota vaayirasichi guutummaa biyyattiitti irratti argamee kana caala sodaan jedhu jira. Akka hojjetaan dhaabbata oduu Roohitars tokko gara mandaraa sanatti imaluun peroo Pokogo hojiirra jiru ilaaletti garuu yeroo jalqabaa kaayyoo yaadameef faallaa ta'ee argamee ture. Namoonni ganda sanaa tola-ooltota sana ilaaluudhaaf itti dacha'anii turan. Haata'u malee, akka namoonni naannoo sanaa jedhanitti garuu Pokong osoo hin beekamiin waan ummata keessa seenaniif tooftaan sun namoota sodaachisuudhaaf gargaareera jedhu. ""Erga Pokong naannoo sanatti mul'atanii booda maatiifi ijoolleen mana isaaniitii hin baane,"" jechuun Royitarsitti dubbatu jiraataan Karnoo Suppaadoo jedhaman. ""Sagada galgalaa boodas namoonni walitti hin qabamanis, daandiirras hin turan."" Eegduun masjiida qe'ee sanaa Anjaar Paankaa jedhaman Jakaartaa Post maxxansa jedhamutti akka himanitti, tooftaan kun hojjeteera. Sababiin isaa ammoo dhukkubichi akka ajjeesuu danda'ullee waan jiraattota yaadachiisuuf ni sodaatu. Tooftaan 'ekeraa' fayyadamuu kun garee dargaggootaa poolisoota ganda sanaa waliin ta'uudhaan qophaa'e. ""Waan addaa hojjechuu barbaadne. Wanta nama rifaasisuufi qalbii namaa qabatu uumuu barbaadnee Pokong kan baayyee rifaasisaafi sodaachisaa ta'e fayyadamne,"" jedha dursaan garee dargaggoota Anjaar Pankaaningtaas. Tarkaanfiin cimaan fudhatamuu baannaan namoonni dhibeen kun irratti argamu akka malee baayyachuun humna dhaabbata fayyaa biyyattii ol ta'uu mala sodaan jedhu jiraatullee, Pirezedaantiin Indoneeshiyaa Jookoo Widoodoo tarkaanfii sochii dhorkuun hin fudhatiin jiru. ""Jiraattonni ammallee akkamiin akka weerara Covid-19 kana ittiin ittisuun danda'amu irratti hubannoo hin qaban,"" jechuun Rooyitarsitti dubbatan dursaan gandichaa. ""Jireenya isuma yeroo nagaa baran jiraachuu barbaadu. Qajeelfama mana turaa jedhu hojiirra oolchuun rakkisaadha."" Akka ragaa Yunvarsiitii Joon Hopkiinsitti Indoneeshiyaa keessatti namoota 4,500 koronaavaayirasiin kan irratti argame yoo ta'u namoonni 400 ammoo dhibee kanaan du'aniiru. Baramaa ta'uu baatus, tarkaanfii adda ta'e akka kanaatiin balaa dhibeen kun qaqqabsiisurratti hubannoo hawaasaa cimsuuf inni kun addunyaarratti kan jalqabaa miti. Indiyaa keessatti, balaa vaayirasichi qaqqabsiisu akka hubatan gochuudhaaf poolisoonni helmeetii boca vaayirasii qabu godhatanii uummata keessa deemu."	https://www.bbc.com/afaanoromoo/oduu-52273649
health	Koronaavaayirasii: 'Abidda boba'aa jirutti beenzila akka naquuti' - hakiima Itoophiyaa Niwu Yoorki jirtu	"Dr Tsiyoon Fireewu jedhamti. Hakiima ispeeshaaliistii kutaa dhibee tasaa akkasumas ispeeshaaliistii fayyaa hawaasaati. Wayita ammaa hospitaalaa magaalaa Niwu Yoorki keessa jiru tokko keessatti namoota koronaavaayirasiin qabaman wal'aanaa jirti. Barnoota sadarkaa lammataa fi yuunivarsiitii achuma Ameerikaatti kan baratte Dr Tsiyoon, Ministeera Fayyaa Itoophiyaatti gorsituu imaammata dhibee tasaafi fayyaa hawaasaa ta'uunis ni hojjetti. Ameerikaa keessaa akka malee vaayirasichaan kan hubamte magaalaa Niwu Yoorki keessa haalli wayita ammaa jiru daran ulfaataa ta'uu dubbatti Dr Tsiyoon. Lakkoofsi namoota vaayirasichaan qabamanii 200,000tti siqeera, kan du'an ammoo 10,000 oli. Akka hakiima kutaa dhibee tasaa ykn 'emergency'tti dirree waraanaa Iraaq dabalatee iddoo hedduu hojjechuufi wantoota hedduu arguu kan dubbattu Dr Tsiyoon, koronaavaayirasiin garuu hundarraa addadha jetti. ""Namootni akka malee dhibamanii dhufu. Isaan ciibsinee oksijiniin deeggaramanii akka hafuura baafatan, kaan ammoo hafuursituu ykn veentileetarii itti keenye yaalaa jirra,"" jetti. ""Namoota dhukkubsatanii dhufan kana, kan deemii mana keetti adda of baasii of yaali jechuunii dandeenyu miti."" Wanti baay'ee ulfaataan namooti kun akka malee kan dhukkubsatan ta'uu qofa osoo hin taane, lakkoofsi isaanii daran dabalaa jiraachuudha jetti. ""Abiddi guddaan tokko qabatee, osoo ati dhaamsuuf yaalaa jirtuu irraan beenzilli akka itti dabalamuuti haalli nuti keessa jirru."" Nuti hanga feenu dhaamsuuf tattaafannullee abidichi dabalaadhuma adeemaa jira jetti Dr Tsiyoon. Kanatti dabalataan ammoo namooti si waliin dhaamsuuf tattaafatan yoo abidichaan si biraa nyaataman argita jechuun waahiloonni waliin hojjettu hedduun vaayirasichaan qabamanii hojii keessaa bahaa akka jiran himti. ""Baay'ee ulfaataadha, dhiibbaas qaba garuu of jajjabeessinee fuulduratti adeemuuf yaalaa jirra,"" jetti. Dhukkubsattoota hunda qorachuun waan hin danda'amneef haala dhukkubsattootaa ilaalanii ""vaayirasicha waan qabdan nutti fakkaata, mana keessan deemaatii guyyoota 14 adda baasaa of yaaalaa jennee namoota hedduu gara manaa deebisna,"" jetti Dr Tsiyoon. Namoonni kunneen qufaa yoo qabaatan akkuma qufaa kaaniitti manatti of wal'aanuun, gubaa qaamaa yoo qabaatan qoricha gubaa qaamaa hir'isu fudhachuun manumatti of wal'aanuun bayyanachuun ni danda'ama jetti. Haa ta'u male namoonni akkasii nama kaanitti akka hin dabarsine adda of baasuun barbaachisaadha jetti. Weerarri vaayirasii kanaa biyyoota sirna fayyaa ammayyaa akkasumas diinagdee jabaa qaban akka Ameerikaa fi Awurooppaa goolaa jira. Kanaaf wanti kun biyyoota sirna fayyaa akkas jabaa hin taane ykn ammoo diinagdee jabaa hin qabneef sodaachisaa miti yoo jenne soba ta'a jetti. ""Vaayirasichi qoricha hin qabu, talaalliinis amma dura hin argamne. Meeshaalee namoota akka malee dhibamaniif barbaachisu ammoo nuti gahaa hin qabnu. Karaa kana yoon ilaalu sodaan."" Ariitii amma Ameerikaatti babal'ataa jiruun Itoophiyaa keessatti yoo mudate nama rifaasisa, nama sodaachisas, haa ta'u malee Itoophiyaafi Afrikaan warra kaan caalaa hiree gaarii qabu jetti. Akka fakkeenyaatti Itoophiyaan sakatta'iinsa buufata xiyyaaraatti taasifamu Ameerikaa dursitee eegaluu himti. Itoophiyaa dabalatee lakkoofsi uummata biyyoota Afrikaa dargaggeessi kan itti heddummatu ta'uun hiree biraati jetti. Kana jechuun dargaggeessi vaayirasichaan hin qabamu ykn hin du'u jechuu osoo hin taane carraan vaayirasichaan du'uu manguddootarra xiqqaa ta'uu dubbatti. Hiree guddaan Itoophiyaanis ta'e Afrikaan qabdu garuu amma dura vaayirasichi akka Ameerikaa fi Awurooppaatti babal'achuu dhabuudha jetti. Kuni biyyoonni waan gochuu qaban osoo abiddichi hin qabatiin akka godhan 'foddaa hiree' qabanidha jetti. Lammileen qajeelfamoota mootummaan dabarsu hojiirra oolchuun qooda isaanii bahachuu qabu jechuun dhaamti. Keessaahuu lammileen dirqama yoo itti ta'e malee manaa bahuu dhiisuu, akkasumas dhimmoota hawaasummaa akka boo'icha, cidhaa fi amantiif wal gahuu dhiisuun murteessaadha jetti Dr Tsiyoon. Namni haganni qabame, haganni du'e jedhamee lakkoofsi nuti TV irraa dhageenyu ykn marsaalee hawaasaa irratti arginu lakkoofsuma qofa nutti fakkaachuu hin qabu jetti Dr Tsiyoon. Hanga namni beeknu qabamutti ykn du'utti, darbees hanga vaayirasichi mana hunda keenyaa seenuutti eeguu hin qabnu jetti. Amma qalbiin socho'uu dhabuun booda gati nu kafalchiisa jetti. Lolli nuti itti jirru kan dirree waraanaa deemuu nu gaafatu ykn meeshaa waraanaa hidhachuu nu gaafatu miti jetti. ""Manuma keenya taa'uun, yoo manaa baane ammoo walirraa fagaachuun, harka dhiqachuun lola injifachuu dandeenyudha. Wantoonni akka goonu nutti himaman kunneen salphaa fakkaachuu malu garuu kanumaa ofirraa ittisna."" Namuu mana taa'uun koo maal bu'aa buusa, harka dhiqachuun koo maal jijjiira jedhee salphisee ilaaluu hin qabu jetti."	https://www.bbc.com/afaanoromoo/oduu-52088354
health	Uggura Koroonaavaayiras: Dhalli namaa uumamaan dhibaawoodhaa?	Sababa weerara koronaavaayirasiin namuu qe'ee oola. Yeroo mana  keessa turrus wantoota dur yeroo bashannannu qofa raawwannu irra deddeebbiin raawwachuu malla. Wanti kuni guri salphaadhaa? Bulchaan kutaa biyyaa Kaaliforniyaa filmii gabaabduu namoonni miiliyoona sadii ol daawwatan gadhiisanii, miidiyaa hawaasummaarrattis bal'inaan qoodamaa ture. Viidiyoo san irratti komeediyaaniin Laarii Deeviid jedhamu, namoonni gorsa dhimma Covid-19 irratti mootummaarra kennamu akka hordofan jajjabeessa. Tamsa'ina weerarichaa hir'isuuf mana akka turanis ni gorsaan. ''Rakkoon keessan maali? 'gadhee dha isin' guyyaa guutuu footeerra gad ciistanii TV ilaaluu jibbituu?'' jedha. Kana dura akeekkachiisa dhimma fayyaa raawwachuu hin barbaanne kanneen akka ispoortii hojjechuu, kuduraafi muduraa soorachuu fa'itu nutti himamaa ture. Amma garuu gorsi mootummaa salphaa fakkaata, soofaarra taa'aa, mana turaa kan jedhudha, kuni hundi dhibaawummaa keenyaaf waan gaarii fakkaata. Haa tahu malee, akka yaadame salphaa akka hintaane yeroo weeraraa kanatti barree jirra. Uumamni keenyi xiqqoo dalagnee akka jiraannu waan saganteeffame miti. Jireenyi keenyi sochiin of mul'isa, ni bareedas. Yoo xiqqaate ko'omuufi boqochuu wal madaalchifnee jiraachuu barbaanna. Yeroo hedduu filmaata salphaa barbaanna, daandii mormii hin qabne, karaa qaxxaamuraa milkaa'inatti geessu. Riimoot kontiroolii TV otoo qabduu, maaliif TV  bira dhaqxee ibsitee dhaamsita? Otoo konkolaataa qabduu maaliif bishkiliitiin gabaa deemta? Hojii waayillii kee hojjetuun gaditti mana taa'ii hojjedhu jedhamnaan maaliif diddaa? Kuni qajeelfama 'dhamaatii xiqqoon waa dalaguu' jedhamuun beekama, qajeelfama kana namni jibbu jira jettee hin yaaddu taha. Garuu, yeroo hunda qajeelfama kana cabsina. Kana dura hojii malee taa'ee nan taa'a jettee yaaddee beektaa? Sireekeerra dalga ciistee baaxii fi araaxii ilaaluu, callisa naannoo dhaggeeffachuu. Yaada namatti tolu fakkaata, waan hojjettu tokkoyyuu dhabuu-hirriba qofa rafuu - ulfaataa dha. Qorannoon beekamaan tokko waggootaan dura Yunivarsiitii Varjiiniyaatti dalagamee ture, hirmaattonni qorannichaa kutaa qullaa keessa akka seenan itti himame. Bilbila, kitaabaafi kompiitara qabachuun dhorkaa ture, dabalataan hirriba sillimiif gadi ciisuunillee hin eeyyamamneef. Miila isaaniirra elektiroodiin (meeshaa dambalii elektiriikii waan tokkorraa fuudhee deebisu) hidhameetu daqiiqaa 15 akka turan taasifame. Dalagaa boqonnaafi ofitti deebi'uuf carraa kennu ture. Achiinoo dhumnisaa attam tahe? Namoonni qofaa akka turan godhaman kunneen  kompiitara rifannaa elektiriikaa (electric shock) isaanitti gadhiisu akkatti tuqan itti agarsiifameera. Namoonni kunneen lammata dalagaa kanatti hin deebinu waan jedhan sitti fakkaachuu mala. Hi'ii irraa kaattan. Dhiiroti harka 71 tahan fi dubartoonni harka 25 ta'an yoo xiqqaate al tokko elektiriikiin sun akka isaan naasisu godhaniiru. Namni tokko immoo ala 190 of rifachiiseera. Waan hojjetan qabaachuu dhabuun ulfaataa tahuun, jarreen kun of dararuu akka filatan isaan taasiseera. Tasgabbiirra of rakkisuu filatan. Fakkeenyi kun baayyee kan xiyyootti kan bahe dha, garuu namoonni jireenya isaanii guyyuutti waan gochuu hin barbaanne raawwachuu filatu, kunimmoo takka takkaa miidhama qabaachuu mala. Namoota fiigdota otoo hin tahiin maaraatoonii fiigan, ispoortii ciccimaa hojjechuun of adaban. Isa fayyaa isaaniif barbaachisuun olitti  warreen dalagan fa'i. Warreen gaara cabbiin haguugame bahan, warreen hanga fiixee galaanaatti yabalan. Maayikil Inliich Yunivarsiitii Toroontootti barsiisaa dha dhimma kana 'falmii tattaaffii' jechuun waamu. Takka takka karaa salphaa barbaanna, xiqqoo dalagnee keessaa bahuu, garuu yeroo kaan immoo haala tattaaffii murtaa'aa barbaadu feena. Tattaaffii keenyaan waa hojjechuun yookiin argachuun gammachuu gatii nuu kennuuf qaxxaamura deemuu dhiisna. Haala kana ijoollummaa keenyatti baranna. Ijoollee taanee muuxannoon keenya waa dalaguuf tattaafachuun akka badhaasa nuu argamsiisu baranne. Kunimmoo oomishtummaa barnootaan dhufe jedhama. Kanaaf yeroo of adda baasne mana turru maratti, soofaa irra gad ciisuu, TV ilaaluun yeroo dabarsuun alatti nun fayyadu. Callisnee hojii malee taa'uun waan bashannanaa fakkaachuu mala. Isayyuu boqonnaan nuuf kenname dirqamaan yoo taheefi dheeraa yoo tahe, qaamni keenyi dhukkubsataa miti taanaan, bashannana tahuunsaa hafeetu tasgabbii dhabuufi jeequmsatti nu galcha. Mana turuun yoo dirqama tahu akka yeroo kaanii madaala jiruu keenyaa eegsisuuf furmaata soquun barbaachisaa dha. Kanaaf, ispoortii hojjechuu, dalagaawwan ofii kennuu, hojiiwwan ifaaja barbaadaniifi ulfaatoo tahan yaaluun immoo barbaachisaa dha. Dalagaawwan kunneen akka fakkii kaasuu, biqiloota kunuunsuu, shallaga wayii xiinxaluu yoo kana raawwanne sa'aatii lakkaawwu jalaa bahuu dandeenya. Yeroo biyyi nagaa boqonnaa fudhachuu akka waan barbaachisaatti hin ilaallu. Carraa akkasii kanatti fayyadamuun sirriitti boqochuuf yaaluun barbaachisaa dha. Yeroon kun yoo darbu ko'oomuu fi boqochuu wal madaalchisanii jiraachuu hojiitti geeddaruuf nu gargaara. Dhimmi guddaan yeroo kanatti baruu qabnu uumamaan dhibaayoota akka hin taane dha. Inumaayyuu xiqqoo hojjetanii baayyee boqochuun ifaaja barbaada.	https://www.bbc.com/afaanoromoo/oduu-53155442
health	Akaakuun Covid-19 haaraa saffisaan tamsa’uu biyyoota addunyaa garaa garaatti mul'ate	Akaakuun Covid-19 haaraa saffisaan tamsa’uu UK keessatti argamee ture biyyoota Awurooppaa hedduu, akkasumas Kaanaadaa fi Jaappaan keessatti mul'ate. Imaltoota UK irraa gara Ispeen, Siwizerlaand, Siwidinii fi Firaansitti dhaqan wajjin tamsa’inni vaayirasii kun hidhata qaba jedhameera. Kanaadaattimmoo abbaan warraa fi haatii warraa Ontariyootti vaayirasiichaan qabamaniiru, garuu lamaanuu biyya hambaatti akka hin imalle qondaalonni biyyattii himaniiru. Namoonni lamaan addatti tursiifamaniiru. Tamsa’ina vaayirasiin sodaachuun Jaappaan lammileen biyyoota hambaa ji’a tokkoof biyyashii akka hin seenne Wixatarraa qabdee dhorkuuf jirti. Jaappaan imaltoota UK irraa biyyattii seenan shaniifi nama biyya biraatti hin imallee tokkorratti argamu gabaaste. Kanneen vaayirasichaan qabaman keessatti balaliisaan xiyyaara ganna 30 keessa Landanii deebi’e ni argamu. Haaluma wal fakkaatuun namoonni afur Ispeen magaalaa Maadiriiditti gosa vaaayirasii haaraan qabamaniiru. Siwizerlaand lammiilee Biriiteen lamaa fi nama biroo tokkorratti vaayirasichi mul’achuu beeksifteetti. Ayyaana bara haaraa kanatti biyyi Awurooppaa turistootaaf karra bante Siwizerlaand yoo taatu, torban darbe keessa lammileen Biriteen kumaataman lakkaa’aman biyyattii seenaniiru. Akaakuun vaayirasii haaraan argamuu oduun isaa erga dhaga’amee addunyaarratti torban darbeerraa qabee imalli daangeeffameera. Kun otoo haala kanaan jiru, biyyoota Awurooppaa hedduutti namoota talaaluun eegalameera. Oggeeyyiin fayyaa Kaaba Baha Jarman maanguddoota giddugaleessa kunuunsaa Halberistat keessa jiran talaaluun eegalan. Miidiyaan biyyaleessaa Hangaarii akka himeetti biyyattii keessatti hakiimota hospitaala Del- Peest hojjatanitu talaalli dursa fudhate. Saayintistoonni akka himanitti, gosti vaayirasii haaraan UK'tti kan argameef biyyattiin sirna tamsa’ina dhibichaa ittiin hordoftu cimaa waan qabduufi jedhan. Gosti vaayirasii haaraan kun kan duraanii caalaa saffisaan kan tamsa’u yoo ta’u, namoota duraan qabeerratti hin hammaatu jedhanii yaadu ogeeyyiin.	https://www.bbc.com/afaanoromoo/oduu-55458055
health	‘’Talaalliin Covid-19 argamuus, namoonni miliyoona lama du’uu malu’’	Dhaabbanni Fayyaa Addunyaa talaalliin Covi-19 otoo hin rabsamiin dura namoonni miliyoona lamatti dhiyaatan dhibichaan du’uu malu jedhe. Dhaabbatichatti hogganaa gartuu yeroo muddamaa Dr Maayik Rayaan akka ibsanitti, hawaasni adduunyaa yoo waliif hin tumsine, lakkoofsi namoota du’aani dabaluu malaa jedhaniiru. Weerarichi babal’achuu erga jalqabee kaase namoonni miliyoona tokkotti dhiyaatan du’aaniiru, miliyoona 32 kanneen ta’animmoo  vaayirasichaan qabamaniiru. Biyyoota muraasatti weerarri vaayirasichaa hammaachaa jiraatus  Ameerikaa, Indiyaa fi Biraazil keessatti namoonni miliyoona15  vaayirasichaan dhukkubsataniiru. Biyyoota Awurooppaatti immoo, sochii namootaa ugguruuf karoorfameera. Awurooppatti lakkoofsi namoota vaayirasichaan qabamanii dabalaa dhufuun yaaddeessa akka ta’e Dr Maayik dubbataniiru. Sochii namoota ugguruun dura garuu qorannoo  cimsuudhaan, namoota dhibichaan qabaman wajjin tuttuqaa qaban addatti fo’uun  tamsa’ina vaayirasichaa ittisuutu filatamaa jedhan. Waa’ee lakkoofsa namoota du’anii maaltu jedhame? Talaallliin dhibichaa otoo hin rabsamiin dura namoonni miliyoona lama du’uu maluu jedhan. Wal’aansi dhukkubsattootaaf kennamu foyyaa’uudhaan lakkoofsi namoota du’aanii hir’achuus kaasanii, talaalliin bu’a qabeessummaan isaa mirkanaa’e argamuus namoonni du’an miliyoona lama caalan du’uu malu jedhan. Mootummoonni itti gaafatamummaa qabu bahuun lubbuu namoota  du’aarraa baraaruu akka qabanillee akeekkachiisan. Biyyoonni baay’een ofeggannoo barbaaachisaa gochuurratti argaman keessaa Ispeen Maadiriiditti sochii namoota gartokkeen daangeessuu  karoorfamee ture, garuu mormiin mudate jennaan otoo hojiitti hin hiikamiin hafeera. Faraansaaayittis hojjattootni manneen dhugaatii fi restooraantii  iddoon hojiisaanii akka hin cufamne morman, UK’n garuu tarkaanfiwwan ofeeggannoo haaraa fudhatte. Israa’el hojiiwwan daldalaa fi  balalii xiyyaararratti dambii haaraa  baafatte. Biyyi weerarri dhibichaa hunda caala hammaate Ameerikaan garuu  dhaabbilee daldalaarratti uggura buufte kaafte. Ogeessii dhibeewwan daddarboo Ameeerikaa Dr Antoonii Faawuchii  garuu biyyattiin ammayyuu weerara marsaa jalqabaa keessaayyuu hin baane jedhanii ibsan.	https://www.bbc.com/afaanoromoo/oduu-54307448
health	Talaalliin Covid yeroo jalqabaaf karaa Covax addunyaarratti dhiyaachuu eegale	Biyyi Gaanaa talaallii koronaavaayirasii gama sagantaa talaallii waliin gahuu Covax dhiyaatu fudhachuun biyya jalqabaa taate. Sagantaan Dhaabbata Fayyaa Addunyaa qindeessu kun talaalliin koronaavaayirasii biyyoota hundatti karaa haqaan raabsamuu mirkaneessuurratti hojjata. Covax talaalli Covid doozii biliyoona xumura baraa kanaatti biyyoota addunyaatti rabsuu kaayyeeffateera. Biyyoonni diinagdeen badhaadhan harki caalaan talaalli ji’oota muraasa dura kennuu kan eegalan wayita ta’u, talaallii hamma barbaadamu ol ajajachuu ykn bitachuu isaaniif qeeqamu. Talaalliin doozii 600,000 AstraZeneca fi Yunvarsiitiin Oksfoord walta’iinsaan hojjatan Roobii ganamaan magaalaa guddoo Gaanaa Akiraa qaqqabeera. Dhaabbanni Biyyoota Gamtoomanii fi UNICEF walta’iinsaan ibsa kennaniin ''yeroo murteessaa ta’etti qaqqabe'' jedhan. ‘’Talaalliin Covid Gaanaa gahuun yeroo murteessa kanatti weerara dhibichaa goolabuuf gargaara'' jedhan. Biyya lixa Afrikaa kan taate Gaanaan, namoota vaayirasichaan qabaman 80,700 ol galmeessite keessaa, namoonni 580 erga weerarri dhibee ka’ee asitti du’aniiru. Sababii qorannoon gaggeeffamaa ture hir’ateef lakkoofsi namoota dhibichaan miidhamanii xiqqaachutu amanama. Dhaabbanni Fayyaa Addunyaa fi UNICEF ‘‘dambaliin talaalliin marsaa jalqabaa kun biyyoota hiyyeeyyii fi galii giddugaleessaa qaban hedduutti babal’ataa’’ jedhan. Talaallichi daa’immaniif kan karoorfame ta’uu baatus, UNICEF rabsaa  talaallichaarratti kan hirmaate dhiyeessii talaallii irratti ogeeyyii horatee fi loojistiikii sababii qabuuf ta’uun ibsameera. Covax sagantaa Dhaabbanni Biyyoota Gamtoomaanii ‘Gavi’ fi gartuu ‘Epidemic Preparedness Innovations’ jedhamu wajjin walta’iinsa uume, biyyooni hiyyeeyyiin talaallii Covid argachuurratti boodatti akka hin hafne deeggaruuf kayyeeffamedha. Sagantichi kan hundeeffameef biyyoonni dinagdeen badhaadhan, biyyoota hiyyeeyyiin talaallii akka argachuu danda’an maallaqaanis akka deeggaran yaadameeti. Sagantaa kanaan talaalliin dooziin biliyoona lama biyyoota 190tti waggaa tokko keessatti akka dhiyeessutu abdatama. Keessattuu, biyyootni hiyyeeyyii 92 akkuma biyyoota dureeyyii talaalliin akka qaqqabu mirkaneessuuf sagantaa yaadamedha. Biyyoonni Afrikaa harki caalaan sagantichaan talaalli akka argatan karoorfameera. Haatahu malee biyyoonni akka Senegaal fa'i sagantaa kanaan alatti talaallii ofiisaanii bitataniiru. Sagantaa kanaan haga ammaatti doolaarri biiliyoona 6 kan argame yoggaa tahu, karoorasaa kan bara 2021 galmaan gahuuf doolaarri Ameerikaa biilyoona 2 dabalataan barbaachisa.	https://www.bbc.com/afaanoromoo/oduu-56184870
health	Obbolaan Koronaan gargar fageesse, ji'oota 18n duuba walargan	Dubartiin uggura imalaa sababa Kovidiin kaa'ameen maatiishee ji'oota 18f arguu hin dandeenyeefi yeroo jalqabaaf walitti makamte, gammachuu guddaa keessa jirti. Dhalattuu UK magaalaa Hull kan taate Kaarlaa Daayisan, Awustiraaliyaa magaalaa Melborn ka jiraattu oggaa tahu, maatiishee yeroo dhumaatiif kan agarte Mudde 23, 2019 keessa ture. Innis guyyaa cidhashee ture. Awustiraaliyaan Bitooteessa 2020 irraa kaasee to'annoo Covid jecha lammiileen ishee biyyaa akka hin baane danqaa keessee turte. Amma erga heeyyamni imalaa kennameef booda, dhuma torbee dabre keessa obboleettii ishee arguuf gara UK imalte. Dubartiin ganna 31 kun waan jette: ''Obboleettii koo Niikiitti gara keessan dhufaa jirra wayitan jedhuun, guyyaa guutuu boosse. ''As deebi'ee buufata xiyyaaraatti ishee arguun koo, jireenya kootti guyyoota na gammachiisan keessaa isa tokko. Guddoo dassaa ture.'' Obboleettiin ishee Niikiin gamasheetiin, ji'oota 18 dabran keessa ''ishee argachuuf waan danda'un mara nan godhan ture,'' jette. ''Akka [haaraa dhaladheetti natti dhagahame]. Kun tarii waan hedduu harbeesse fakkaachuu mala, miira jiru garuu haala kanaan ibsama,'' jette. Bitooteessa 2020 irraa qabee, weeraricha qolachuuf Awustiraaliyaan to'annoo daangaa cimaa keesse. Kanaanis lammiileen biyyoota biraa hedduun biyyattii galuu kan dhorkaman wayita tahu, lakkoofsa namootaa biyyattii galan irrattis daangaan kaa'ame. Kana malees uggurri sochii magaalotaafi bulchiinsotaa irrattis kaa'amaa ture. Uggurri magaalaan Melbarn amma itti jirtu, dhuma ji'a kanaatti guyyoota 267 booda akka ka'u ni eegama. Kanaanis magaalaan kun magaalota addunyaarra jiran keessaa uggura sochii dheeraa jala kan turte ishee taasisa. Ogeettii mekaappii ka taate Aadde Dyson uggurri cimaa akkanaa fayyaa sammuu namootaa irratti dhiibaa uumeera jetti. ''Yeroo hedduu waggaatti al-tokko maatii ilaaluuf garas imala. Danqamanii jiraachuufi filannoo socho'uu dhabuun hedduu cimaadha. ''Gama fayyaa sammuun daran na miidhe. Wayitan carraan imalaa jira jedhamu dhagahetti, amanuun dadhabeyyu.''	https://www.bbc.com/afaanoromoo/oduu-58869039
health	Vaayirasiin Covid-19 haala qilleensaa laabiraatoorii keessa ‘guyyoota 28 ni tura’	Vaayirasiin Covid-19 qaqqabsisu wantoota akka nootii baankii, iskiriinii bilbilaafi sibiilarra guyyoota 28f turuu danda’a jedhe qorannoon. Bu’aan qorannoo Ejensii Saayinsii Biyyaalessaa Awustiraaliyaarra argame SARS-cov-2 hanga yaadamee ol turuu danda’a jedha. Ta’us garuu qorannoon kun dukkana keessatti kan taasifame yoo ta’u, ifni UV vaayirasicha akka ajjeesu durumaanuu bira gahameera. Saayinistoonni muraasni ammoo bu’aa qorannoo kanarratti mamii qaban ibsaniiru. Koronaavaayirasiin yeroo baay’ee yoo namni qufa’u, haxxiffatu yookiin dubbatu daddarba. Ta’us wantoota qilleensa keessa jiraniin daddarbuu akka danda’us ragaan ni jira. Dabalataanis wantoota akka sibilaa yookiin pilaastikii namni Covid-19 qabame tuquunis daddarbuu akka danda’u Wirtuu Ittisa Dhukkaa US (CDC) ni mul’isa. Qorannichi maal jedha? Qorannoon asiin dura taasifame SARS-cov-2 nootii baankiifi fuullee irratti guyyoota lamaa hamma sadiitti turuu akka danda’u mul’isa, akkasumas sibiilaafi pilaastikirra hanga guyyoota jahaa turuu danda’a. Qorannoon Ejensii CSIRO Awustiraaliyaatiin taasifame garuu vaayirasichi iskiriinii bilbilaafi nootii baankiirra C20 (F68) keessatti guyyoota 28’f turuu akka danda’u mul’isa. Vaayirasichis wantoota qaawwa qaban, laafaa ta’anirratti yeroo dheeraaf ni tura.  Gama kaaniin uffatarra guyyoota 14 caalaa hin turu. Waldhibdeen maal irratti uumame? Piroofeesar Roon Eklees Yunvarsiitii Kaardiifitti daarektara Wirtuu Qufaa kan turan yoo ta’u, qorannoon kun “ummata sodaa hin barbaachifneef saaxila,” jedhan. “Vaayirasoonni yoo qufaanuufi haxxiffannu gama muukasiitiin daddarbu, qorannoon kun mala vaayirasichi daddarbuu danda’uun muukasii dhala namaatti hin fayyadamne,” jedhan. “Akka yaada kiyyaatti vaayirasoonni dhukkuba fiduu danda’an muukasii keessatti sa’aatii muraasaaf turu malee guyyootaaf hin turan.” “Vaayirasichi wantootarratti hangam turuu akka danda’u beekuun waan gara fuulduratti ta’an haalan raaguufi tatamsa’ina vaayirasichaa hir’isuuf, akkasumas namoota keenya eeguuf hojii fooyyee qabu akka hojjannuuf nu gargaara,” jedhan hogganaan CSIRO Dr Laarii Maarshaal. Qondaaltonni qorannichaa vaayirasiin kun haala qorraa keessatti sibiilaarra turuunsaa Covid-19 omisha fooniifi bakkeewwan kuusaa haala qorraa keessatti argaman namoonni Covid-19 qabamuusaaniif raga ta’uu danda’a jedhan. Guutuu addunyaarratti hojjattoonni omisha fooniirra hojjatan kumaatamaan laakka’aman Covid-19 qabamaniiru. Dabalataanis bu’aan qorannoo isaanii nyaata teempireechara qorraa keessatti argamanrra turuu akka danda’u eeraniiru. Dhaabbanni Fayyaa Addunyaa akkas jedha: “Namni nyaataan yookiin meeshaa nyaata ittiin saamsame irraa hamma ammaatti Covid-19 qabame hin jiru.”	https://www.bbc.com/afaanoromoo/oduu-54505141
health	Iraaqitti ibiddi hospitaala wal'aansa Covid-19tti ka'e yoo xiqqaate 50 ajjeese	Iraaq hospitaala bakka namoonni Covid-19n qabaman adda itti baafamuun wal'aanamanitti ibidda ka'een namoonni 50 ol lubbuu dhaban. Ibddi kun magaalaa Nasriyaatti kan argamu hospitaala Al-Huseen jedhamutti kan ka'e oggaa tahu, Wiixata galgala keessa to'atamuu danda'eera. Ka'umsi ibidda kanaa maal akka tahe ifa tahuu baatus, gabaasonni bahan akka mul'isanitti kuusaan ykn taankiin oksijinii dhoohuusaatiin akka tahe himu. MM Iraaq Musxafaa al-Kadhemii hoogganaan hospitaalichaa akka qabaman ajaja kan dabarsan oggaa tahu, maatiin dhukkubsattootaa hospitaala fuulduratti walittii qabamuun mormii dhageessisaa turan. Mormii kanarratti namoonni poolisootaan walitti bu'uufi konkolaataan poolisii lama ibiddi itti qabsiifamuu Reuters gabaaseera. Bakki tursiisaa kun siree 70 kan qabu oggaa tahu, ji'a sadiin dura ijaaramuu qondaalonni fayyaa ejensii oduu APtti himaniiru. Qondaalli fayyaa naannichaa akka himanitti, wayita abidichi ka'utti yoo xiqqaate namoonni 63 tahan turaniiru. ''Kutaalee yaalii koronaavaayirasirraa dhoohinsa guddaan dhagahe, achiis ibiddi oggasuu eegale,'' jechuun namni eegumsa hospitaalaa tahan tokko Royitarsitti hime. Barbaachi namoota baraaruufi kaan ammallee itti fufeera. Af-yaa'iin paarlaamaa Iraaq Mohaammad al-Halbousi ergaa Twitter gubbaatti barreessaniin, ''ibiddi kun lubbuu lammilee Iraaq eeguu dadhabuu ifatti mul'isa. Kufaatii kanatti xumura gochuuf yeroonsaa amma,'' jedhan. Ebla keessas hospitaala Baagdaad keessatti ibidda taankiin oksijinii dhoohuun dhalateen namoonni 82 ol lubbuu dhabanii turan. Sababa kanaan ministirri fayyaa biyyattii Hasan al-Taamimii aangoo gadhiisan. Weerarri koroonaavaayiras tajaajila fayyaa Iraaq durumaanuu waraana bara dheeraafi malaammaltummaan miidhamee ture irratti, dhiibbaa cimaa qaqqabsiise. Iraaqitti haga ammaatti namoonni miiliyoona 1.4 vaayirasichaan yoo qabaman, kanneen 17,000 ol tahan ammoo lubbuu dhabaniiru - akka ragaan Yunivarsiitii Johns Hopkins agarsiisutti. Biyyi uummata miiliyoona 40 qabdu Iraaq, lammileeshee miiliyoona tokkoo ol tahaniif talaallii Covid marroo jalqabaa kennuushee, Dhaabbanni Fayyaa Addunyaa ni hima.	https://www.bbc.com/afaanoromoo/oduu-57806091
health	Koronaavaayiras: Ramadaana baranaa keessatti wantoota jijjiiramuu malan shan	Utubaawwan amantii Islaamaa keessaa tokko kan ta’e soomni Ramadaanaa kan muslimoonni qaamaa qalbiin of qulqulleessanii irruma caalaa waaqasaanii itti kadhataniidha. Ji’a Ramadaanaa keessa muslimoonni kadhanaasaanii kan duraarra daran cimsu. Masjiidatti heddumaachuu fi hariiroo hawaasummaa cimsuun kan qabu isa rakkate gargaaruun ji’a kana keessa akkaan raawwatama. Soomni Ramadaanaa bara kanaa  kan waggaa 1439ffaa garuu haala kanaan dura baratameen waan raawwatamu hin fakkaatu. Sababa weerara koronaavaayirasiif jecha. Weerarri koronaavaayirasiin walqabatee Ramadaana baranaa keessatti maalfaatu jijjiiramuu mala? Salaata taraawiih Amantii Islaamaa keessatti salaata jama’aan salaatamu keessatti salaati taraawiih isa tokko. Barsiisaa fi Quuqamaan gameessi Amantii Islaamaa Ustaaz Ahmaddiin Jabal wayita waa’ee salaata taraawiih ibsan ‘’ Nabiyyuu Mohammad(SAW) bara lubbuun jiran hawaasa muslimaa walitti qabamanii salaata taraawiih salaataa turan. Jalqabarratti rabbi waajiba godhe si’anii sodaahuurraa kan ka’e salaataa kan turan yoo ta’u boodarra garuu manasaaniitti kophaa salaatuu eegalan. Haala amma salaatamaa jiruun bara Umar keessa eegale.’’ Jedhan. Dhibeen lubbuu namaaf sodaachisu wayita addunyaa weeraru akkaataa adeemsa amantii islaamaa keessaa wantoota hafuu qaban durumaanuu turaniiru kan jedhan Ustaaz Ahmaddiin ,’’Salaati taraawiih silumaa waajiba osoo hin taane sunna waan ta’eef manatti maatii ofii waliin salaatuun ni iyyamama’’ jedhan. Tarkaanfiin kun bara Nabiyyuu Mohammad(SAW) keessallee fudhatameera kan jedhan Ustaaz Ahmaddiin Jabal ,’’Salaati jama’aa kan waajiba ta’eyyuu dhowwameera waan ta’eef taraawiih isa sunna ta’emmoo dhiisuun rakkisaa miti,’’ jedhan. Manatti wal faxarsiisuu Akka dhugeeffannaa Amantii Islaamaatti Ji’a Ramadaanaa keessa wantoota ajirii yookiin gatii kadhannaa namaaf dabalan keessaa walfaxarsiisuun isa ijoodha. Kanaaf jecha inni qabu isa hin qabne barbaadee itti sadaqata ykn waan qabu kenneefii soora. Akka barmaata Amantii Muslimaatti inni qabu miskiina ykn warra waa harkaa hin qabne manatti affeeree nyaachisa. Miskiina hedduu nyaachisuun akka jazaa guddooti. Bara weerarri koronaavaayiras addunyaarifaasisee namni walbaqate kanatti garuu haalli kun balaa biraa uumuu mala. Ustaaz Ahmaddiin akka jedhanitti inni miskiina faxarsiisu dirqama manasaatti waamuu qaba kan jedhu duudhaa amantii islaamaa keessa waan jiru miti. ‘’Nama faxarsiisuun ajirii guddaa qabaatus akkaataa lubbuu namaa balaaf saaxiluun ta’uu hin qabu. Namni miskiina faxarsiisuu barbaade bakka namni sun jirutti maallaqas ta’e waan biraan deggeruu danda’a.’’ jedhan. Garuu walitti heddummaachuutu hafa malee wal faxarsiisuun yeroo kamuu caalaa haala amma keessa jirru keessatti akkaan barbaachisaadha jedhan Ustaaz Ahmaddiin. Da’awaa yookiin barsiisa Amantii Islaamaa hawaasa walitti qabuun godhamu Waqtii Ramadaanaa kana hawaasa muslimaa heddumminaan bakkeewwan garaa garaa kanneen akka masjiida, isteedoomii fi galmoota garaagaraa keessatti walitti qabuun waa’aa amantiisaanii barsiisuun ni heddummaata. Kana qofa osoo hin taane muslimoonni hunduu gamtaadhaan du’aa’ii yookiin kadhannaa godhachuuf wal ga’u. Bara kana garuu sababa weerara koronaavaayirasiin walqabatee namni akka walitti hin heddummaanne waan gorfamuuf haalli kun ddhibuu mala. Salataa taraawiih masjiida makkaa guddicha(Masjid al-Haram. Muslimmoota miiliyoona lamatti siqan keessummeessuu kan danda’u Masjiidi Makkaa guddichi ‘’Masjida al-Haram sababa weeara koronaavaayirasiitiin ramadaana bara kanaa akkanaa kanaan duraatti salaata taraawiih akka hin keessummeessine ibseera. Jiini Ramadaanaa kan ittiin yaadatamu keessaa tokko salaata taraawiih Masjiida al-Haram irraa darbuuni. Hawaasa muslimaa addunyaa mararra jiru gara salaata taraawiih akkasumas gara ibaadaa ykn kadhannaatti qajeelchuu keessatti sirni kadhannaa masjiida Makkaatti taasifamu ga’ee olaanaa qabaachaa ture. Bara kana garuu sababa weerara Koronaavaayirasiitiin iddoon Ka’abaa ammumarraa qullaatti hafeera. Muslimoonni ji’a kana keessa ka’abaa daran daawwatu turan, amma garuu akka hin jiraanne Sa’uudiin beeksisteetti. Masjiidonni cufamuun waan akka haaraatti bara keenya keessa qofa mul’ate miti kan jedhan Ustaaz Ahmaddiin Jabal ,’’Namoonni hubannoo dhabuurraa akka waan haaraatti ilaalanii dhiphatu.’’ Jedhan. ‘’Bara nabiyyoota garaagaraatti Masjiid al-Haram dabalatee masjiidonni biyoota Arabaa keessa jiran hedduun cufamniiru. Sababa waraanaa, dhibee koleeraa fi kanneen birootiin muslimoonni gara masjiidaa akka hin deemne dhorkamaniiru. Kun waan haaraa miti. Seenaa wal’aaluurraayi ummanni keenya dhiphata.’’ Jedhan. Salaata iidii fi harka walfuuchuu. Ji’a Ramadaanaatiin walqabatee sirni si’aa’inaa fi gammachuudhaan dabarsuuf eegamu inni guddaan salaataa iidiiti. Wayita iidii hawaasi muslimaa ji’a guutuu soomaa ba’e gammachuudhaan bakka jiruu walitti yaa’ee iidii salaata, hawaasa kumaa kitalatu wal ga’a. Bara kana garuu dhorkaa sababa koronaavaayirasiin kaa’ameen namuu akkaan ba’ee waan iidii salaatu miti. Yeroo iidii kan baratame kan biraan ammoo harka walfuuchuu ykn wal zayyaruudha. Muslimni manarra deemee waldubbisa, inni qabu harka qalleessa waamee nyaachisa, walga’anii gammachuudhaan dabarsu. Miirri walitti gurmaa’uu, harka walfuuchuu fi heddummaatanii waliin nyaachuu garuu weerara dhibee kanaa jalatti waan yaadamu miti.	https://www.bbc.com/afaanoromoo/oduu-52386956
health	Xiyyaarri US gara Landan balali'aa ture imalaan tokko maaskii godhachuu diduusaatiif karaarraa deebi'ee qubate	Xiyaarri Daandii Qilleensaa Ameerikaa Miyaamii irraa gara Landaniitti balali'aa ture tokko sababii imalaan tokko maaskii hin godhachuu dideef jecha karaa wallakaadhaa deebi'uu daandiin Qilleensichaa hime. Xiyyaarri lakkoofsi balaliinsa isaa AA38 ta'eefi imaltoota 129 qabachuun balali'aa ture deebi'uun poolisiin simatamu jedhe. Poolisoonni kunis dubartii umuuriinshee waggoota 40 keessatti argamtu  xiyyaaricha keessaa fudhanii deemuu gabaasichi himeera. Dubartiin tunis tarree namoota hanga qorannoon gaggeeffamutti akka daandiiwwan qilleensaa Ameerikaatiin hin balaliineef dhorkaman keessa galfamuu daandiin qilleensaa hime. Balaliinsii guyyaa Roobii kun erga imala eegaleen booda naannoo sa'aatii tokkoo gaditti deebi'usaa gareen balaliinsa xiyyaaraa hordofu tokko beeksiiseera. ''Xiyyaarrii daandii qilleensaa Ameeriikaa Miyaamii (MIA) irraa gara Landan imalaa ture sababii imaltuu tokkoo ulaagaa maaskii seera federaalaa biyyattiin kaa'ame guutuu diduun hokkara uumteef jecha gara MIAtti deebi'eera,'' jedhe daandiin qilleensaa. Imaltoonni gara Landan buufata xiyyaaraa Heetrootti imalaa toran ammoo guyyaa Kamisaatti balaliinsa biraatiin akka imalan taasifaman. ''Namni hunduu nahanii turan,'' jechuun ture imalaan tokko erga guyyaa Roobii xiyyaaricha irraa bu'een booda kan CBStti kan hime. Imaltuun gara biraa ammoo baayyee aaruu dubbatte. ''Dhugaa dubbachuuf omaa wanti jedhan hin turre. Imaltootaatti waa himusaanii hin amanu. Kan isaan jechaa turan imaltu waliin walitti bu'iinsi garuu callisaniituma ofiirra deebii'an,'' jechuun buufatichatti himte. Daandiiwwan qilleensaa akka jedheetti bara darbee qofaa taateewwan imaltootaan walqabate gara 6,000 mudachu himan. Akkasumas, torbanoota lamaan bara 2022 keessa ammoo mudannoon walfakkaatu 151 mudachu Bulchiinsi Aviyeeshinii Federalaa himeera. Taateewwan kunneen irra caalaanis diddaa imaltoota maaskii uffachuun walqabata.	https://www.bbc.com/afaanoromoo/oduu-60079273
health	Koronaavaayiras: 'Osoo sirna awwaalchaa abbaa keenyaarra jirru, haati keenyas duute'	"Joonii fi Meerii Booksar waggaa 60'ffaa guyyaa gaa'ilasaanii silaa torbee darbe kabajatu ture. Maatiin isaaniis sagantaa bashannanaa qopheessuuf karoorsanii turan. Haa ta'u malee isaan lamaanuu garaagarummaa guyyootaatiin sababa Covid-19 lubbuusaanii dhaban. ""Isaan lamaanuu maatii guddaa keessaa dhufan,"" jette intalli isaanii Eleeyin. ""Abbaan kiyya teleekoomnikeeshinii keessatti hojjata ture, haati tiyya ammoo qulqulleessituu turte. Boodarra Hospitaala Rooyaal Saandarlaand keessatti nyaata qopheessaa turte."" Eleeyin fi obboleettii ishee Glynis guyyaa kabaja gaa'ila waggaa 60ffaa maatiisaanii karoorsaa turan. ""Galma kireeffachuu fi abbaan warraa obboleettii tiyyaa kan weellisaa ta'e sagantaa sanirratti akka sirbuuf karoorsaa turre,"" jette Eleeyin. ""Sababa uggura koronaavaayirasii sagantaan karoorsaa turre yeroof akka dhaabatu gooneerra."" Ebla 10 Joon dhukkubsatee Hospitaala Rooyaal Sandarlaand seene. Guyyaan guyyaa ayyaana Fannoo ture. Ogeeyyiin fayyaas dhukkubbii homaa waan irratti hin argineef gara manaa akka deemu godhan. Guyyaa ayyaana Faasikaa hospitaalaatti deebi'ee qorannoo Covid-19 taasise. Guyyaa Wiixataa koronaavaayirasiidhaan qabamuunsaa mirkanaa'e. ""Hospitaalli deebi'ee gara manaa akka deemuu godhuuf ture, garuu yeroo abbaan warraa obboleettii tiyyaa ol kaasuun dhaabbachuu hin dandeenye,"" jetti Eeeyin. ""Abbaan kiyya dhukkuba sukkaaraa fi Paarikiinsan qaba ture, ta'us garuu miirri dadhabbii natti dhagahamaara jedhee ture."" Joon hospitaala turus fayyaan isaa garuu fooyya'uu hin dandeenye ture. Innis guyyoota torba eega dhukkubsate booda Ebla 17 du'e. ""Du'a isaa hin amanne,"" jetti Eleeyin. ""Guyyaa Kamisaa bilbilaan dubbiseenii ture, naga qaba ture."" Eleeyin haati ishee dhukkuba Alzaayimarii ykn waa dagachuu akka qabduu fi jalqabarratti wanta uumame fudhachuun akka ishee rakkisee ture dubbatti. ""Haati teenya nyaata nyaachuu dhiiftee turte,"" jetti. ""Guyyaa tokko obboleettiin teenya naa bilbiltee saffisaan harmee bira akka deemu natti himte. Ho'i qaamaashee ol ka'ee ture. Mallattoo Covid-19 yookiin qufaa hin qabdu turte ta'us garuu hammi oksijiinii ishee gad bu'ee ture."" Meeriin guyyaa san gara hospitaalaa deemtee koronaavaayirasiin akka qabamte itti himame. Sirni awwaalchaa Joon Caamsaa 2 kan ture yoo ta'u namoota muraasa qofadha kan irratti hirmaate. ""Ana, abbaa warraa kiyya, obboleettii kiyya, abbaa warraa obboleettii kiyyaa, abbeeraa kiyya fi namoota lamaan birooti kan sirna awwaalchaarratti argamne,"" jetti Eleeyin. ""Eega awwaalchaa deebine booda bilbila abbaa warraa obboleettii kiyyaarratti si'a sadi bilbilamee ture. Innis deebisee bilbilee, Meeriin du'uushee dhaga'e, obboleettii tiyyattis hime."" ""Duutii harmee teenyaa baay'ee akka gaddinu nu godheera. Baay'ee gaddine."" Guyyaa sirna awwaalchaa Meerii irratti namoota 16'tu akka hirmaataniif kan hayyamame. Maatiin biroo fi hiriyyoon keenya tamsaasa kallattiitiin hordofaa turan. ""Haatii fi abbaan keenya baay'ee wal jaalatu turan. Waliif wanti isaan hin goone hin jiru. Yoo isaan keessaa namni tokko hospitaala ciisee namni kuun yeroo hunda cinaa nama sanii tura."" Maatii kun haala jireenyaa Joonii fi Meerii waggaa dhufu kabajuuf karoora qaba. ""Kabaja guyyaa gaa'ilasaanii kan waggaa 60ffaa bara dhufu bakka miseensonni maatii hundi argamanitti kabajuuf karoorfanneerra."" ""Walitti dhufuu qabna,"" jetti Eleeyin. ""Jajjabinna xiqqoo kan nuuf kennu isaan irra deebiidhaan waliin jiraachuusaaniiti - waliinis turan."""	https://www.bbc.com/afaanoromoo/oduu-53582985
health	Koronaavaayirasii: Sababa Covid-19 qajeelfama labsame jalaa ba'uudhaaf cidha ariifachiisaa gaggeeffame	"Angaa'onni AwustIraaliyaa cidha irratti namootni shanii ol akka hin argamneef qajeelfama dabarsuuf akka jedhan beeksisuu isaaniin booda saatii 24 keessatti namootni hedduun ariitiin cidha isaaniI gaggeefFataniiru. Mootummaan namootni hedduminaan akka walitti hin qabamnee gochuuf qajeelfama dabarsuuf jedhu kanaan cidha irratti namootni shan qofti argamu danda'an misirroowwan lamaan dabalateeti. Qajeelfamni kun hojiirra ooluuf kan ture Roobii halkan walakkaa irraa eegalee yoo ta'u cidha karoorfatanii namootni turan hamaamotaa waliin saganticha godhachuuf jecha dursanii cidha isaanii godhataniiru. Qajeelfama kana booda filannoon jiru cidha ofii namoota waliin godhachuu ykn guyyaa hin beekamneef cidha isaanii achi siiqsuudha. Dabalataaniis cidha isaanii namoota murtaa'een gochuun maatiifi hir'iyyoonni biroo immoo lafa jiranii intarneetaan akka hordofuun gochu ni danda'u jedhameera. Sababa dhorkaa kanaan cidhashee paarkii Kuwiinsilaand keessatti kan gaggeessite gazexeessituun Bindii Irwiin firooti ishee dhiyoo ta'an qofa cidhicharratti akka hirmaatan dubbatti. ""Gara waggaa tokkoof guyyaa kanaaf qophaa'aa kan turre ta'us, waan hunda geeddaruuf dirqamneerra. Cidha keenya irratti keessumoonni hin jiran ture"" jechuun haala ture barreessiteetti. ""Murteen kun murtee rakkisaa ture, garuu fayyaa nama hundaaf jennee waan barbaachisaa gochuun nurra jirudha,"" jetteetti."	https://www.bbc.com/afaanoromoo/oduu-52045211
health	Covid-19: Haadha ijoollee afurii koronaaf harka kennachuu didde	Weerara koroonavayirasin dura, Joosefin Muchilwaa hojii nyaata qopheessuu hojjachaa turte, garuu akkuma namoota biroo Keeniyaa fi addunyaa keessaa, hojiishee dhabde. Waggaa tokko darbetti, gazexeessan BBC World Service Ed Butler, attamiin akka isheen rakkinicha dandamachuu dandeette hordofaa ture. ''Hojii hin qabu, jireenna hin qabu, nyaata ijoolleekoo kennuus hin qabu.” Kun wanta Joosefin Muchilwaa ofii ishee dubbatee turte, dhiibbaa guddaa tarkaanfiin weeraricha to’achuuf waggaa darbe biyyattiin fudhatte geessiseen dhiibbaa jireenyashee mudateef. Guyyoota muraasa erga mootummaan, babalʼachaa dhukkuba kana dhorkuuf tarkaanfii ciccimoo kaa’een booda, rakkoon haadha kophaashee ijoollee guddistuufi magaalaa Naayiroobii bakka namooti itti baayyatee Kibeeraa jiraattu tana mudate. Duraan kushinaa mana barumsaa naannoo isaanii jiru keessa mindaa xinnoodhan hojjachaa turte. Booda ammoo barattoonni manasaanitii akka baratan jedhaman jennaan hojicha dhabde. Akkamin akka maatiisheef ijoolleeshee afur nyaachiftu hin beektu turte. “Waaqayyoon mormaa ture malee, wanta godhu hin beeku,” jechuun haadhi umurii 31, Business Dailytti himte. Haala gaddisiisaa isheen keessa jirtu erga dhaga’anin booda, namoonni arjaan buusii godhaniif. Maallaqni walitti qabameefis guddaa miti- doolaara 150, garuu ammoo Joosifin daldala muduraafi kuduraa eegalchiisuuf ga’aa ture. Isheenis otoobisii imaluun, gara gabaa guddoo gidduu magaala Naayiroobii deemte, shunkurtii, timaatimii fi waan biroo kiilogiraama 25 bittee, Kibeeraatti kiyooskii mukaa xinnoo kireeffattee gurguruu eegalte. Achiin booda, manashee dhiphoo kutaa tokko kan dhoqqeedhaan ijaaran keessaa, daldala isheef carraaqqii gochaa jirtu sagaleedhaan waraabdee qooduu itti fufte. Kunis raawwatamaa kan jiru, Kibeeraa kan naannawa manneetii dhiphoo walitti siqanii ijaaramaniifi qulqullina hin qabne kan magaalaa Naayiroobii keessatti argamuutti. Namoonni Kibeeraa jiraatan hedduunsaanii, hojjii mana keessaa, konkolaachisaa fi hojii qulqulleessuu hojjatu. Haalli dinagdee rakkisaan kun ammoo hedduu isaan miidhe. Namooni sooressa isaan hojjechiisan ammoo dhukkubicha fidan jedhanii sodaachuun akka hafan gaafatan. ‘Ijoolleen nyaachuu dandeetti’ Joosifin jalqabarratti gaafa daldala kana eegalte, baayyee rakkataa turte. Guyyaatti, maamiltoota 8, ykn 10 argachuu dandeetti. “Har’a yoo xinnaate bu’aa shilingii 170 ($1.50) nan argadhe,” jette Caamsaa darbe haasaa dubbatteen. “Ijjoolleen akka gaarii jirti, gammachuu qabdi, amma nyaachuu dandaʼan,” jette. Joosifin akka daldaltuutti muuxannoo hin qabdu. Kana malees, Kibeeraatti uggurri saʼaatii kaa'ameera. Poolisoonnis walitti fufiinsaan garas dhaquun nama sa'aatii kaa'ame san booda magaalicha seenuufi bahu seera cabse jechuun hordoffii cimaa taasisu. Dabalataan ijoollee afuri kan eegumsaa ishee fedhaniifi bakka sodaan saamichaa fi miidhaan saalqunnamtii keessatti baayyatu, Kibeeraa keessa jiraataa jirti Joosifin. “Dirqiin gudeeduun dabalaa jira,” jetti. “Ijoollee qofaatti yoo dhiisee, namni kamiyyuu dhufee waan barbaadu godhuu danda’a.” Ammallee, namoonni waan isheen gurgurtu bituu danda’an baayyee miti. Ollaawwanshee, akkuma ishee hojii hinqaban, maallaqa duraan qabanitti fayyadamaa jiru. Achis, rakkoo gudaan isaan mudate. Joosifin dhukkuba busaan waan qabamteef, waldhaansa argachuuf nama maallaqa liqeessu tokko irraa mallaqa fudhate. Naannoo akkasii keessatti, namoonni liqaa dhunfaa kennan baayyachaa jiru. Namni maqaansaa Roojaa jedhamu fi namootaaf liiqaa kennu tokkos, maallaqa nama hedduuf liqeessu waan na jalaa dhumeef liqaa kennuu hindandeenye jechuun BBCtti hime. Namoonni liqeeffatan hedduun saanii kaffaluu waan dadhabaniif, innis wanta namoonni kunneen wayita liiqeeffatan qabsiisan baasee gurguruutti jiraachuu hima. Joosifiin gama isheetin, waan kennitu hin qabdu. Kiyooskiin kufuu... Isheenis liqaa hanga ammatti hinkanfaliin kan gara doolaara 30 ta'u rakkoorra akka ishee hinbuufne sodaataa jirti. Abdiin liqaa kana kaffaluuf qabdu caalaa kan irraa fagaate, Waxabajjii waggaa darbe wayita mootummaan naannoo Kibeeraatti lafa kiyooskiin ishee jirtu caccabsee diguusaatiin kan walqabate ture. Karaa baaburaa haaraa ijaaruuf jecha ture mootumman naannicha kan jigse. Mootummaan ammoo abbootii lafaa yeroo baayyee akeekkachiifnee jirra jedha. Haata'u malee Joosifiin garuu akka kireeffataatti waa'ee kanaa hin beekne turte. Rakkina kanaatti dabalamuun, mi’ii isheen walitti kuuste kiyooskii wajjiin caccabe. Taateen kunis abjuun isheen nama daldalaa ta’a jettee qabdu jalaa kuffise. “Guyyaa sana, guyyoota sadiifan boo’e. Hedduu na dhukkubse. Nyaachuu hin dandeenne. Yoon jireenya kiyya ilaalu baayyee, ulfaataa ta’a.” Weerarri kun haaluma kanaan namoota miliyoona ol ta'an miidheera. Keeniyaatti du'aatiin sababii weerarichaatiin galmeeffame 2,100 taatullee ogeeyyiin lakkoofsi dhugaa kana irra jiraachuu danda’a jedhan. Tarkaanfiin koroonaa to’achuuf mootummaan kaa’ee garuu jiraattoota Kibeeraa hedduu miidhe. “Namoonni kunneen guyyaatti doolaarii lamaa gadiin kan jiraatan yoo ta'u, wayita dhukkubsatan akka du’aaf deeman ni beeku,” jedha Keneedii Odeedee roogeessi Kibeeraatti dhalatee, dhaabbata Shining Hope charity jedhamu hundeesse. “Mootummaa namoota kana dursa kenneef wanta barbaachisaa akka karaa gaarii, yaalii fayyaafi bishaan qulqulluu akka argatan godhu feena.” Mootummaan garuu, tarkaanfii kana baasuuf karoora hin qabdu. Ji’a darbe, dhukkuba Koronaa marsaa saddaffaa sodaachuuf jecha saʼaatii akka haaraatti seeraan daangeffame dheereffameera. Erga dhukkubni eegalee waggaa tokkoon booda, Joosifin rakkachaa jirti. Miidhaan hin qabdu, ijjoolleenshee guyyaatti  marqaa qorii tokkoon jirti. “Guyyaa tokkoo doktaran ta’a jedheen yaada,” jetti intalli shee angafaa, Shamiin kan umuri 11.''Harra garuu waa'ee nyaataan abjoodha.'' Joosifin al tokko tokko hojii qulqulleessituummaa ni hojjatti. Haata'u malees dubartiin tokko kan guyyoota sadii naaf hin kaffallees jetti. Amma garuu deeggarsa dhaabbata Shining Hope charity jedhamuutiif galannii haa ta'utii Joosifin yeroo dhihooti jireenyi isheetiif boqonnaa haaraan ni eegala. Leenjii wayyaa hodhaan fudhachaa jirti. Namoonni hojii kanaan muuxannoo qaban, guyyaatti doolarii hedduu argatu. Wanti isheen ji'oota 12 darban keesaa baatee ulfaata taulleen, sababii muxannoo argatanitiifu Joosifin aniifi ijjoolleenkoo ni moo’anna jetti.	https://www.bbc.com/afaanoromoo/oduu-56638489
health	Guyyaa tokkotti Ameerikaatti namoonni 10,000 caalaa Covid-19'n qabamani	Lakkoofsi namoota dhukkuba koronaavaayirasiin Ameerikaa keessatti qabamanii 10,000'n caale. Dhaabbanni Ameerikaa to'annoo dhibee irratti dalaguun beekamu, CDC, kaleessa yeroo ibse namoonni 54,000 ol dhukkuba kanaan qabamanii turani. Ganama kana gabaasni kallattii yunivarsiitii Joon Hopkiins agarsiisutti garuu 69,000 ol gaheera. Akka dhaabbanni kuni jedhutti, duunillee dabaleera. Yeroo ammaa 1,050 kan ta'an lubbuu isaanii dhabaniiru. Lakkoofsa waliigalaa dhukkubsattoota koronaavaayirasii Ameerikaatti qabaman keessaa hedduu bulchiinsa magaalaa Niiw Yoork keessatti argamu. Yeroo ammaa guutuu addunyaatti namoonni 471,000 dhukkuba kanaan kan qabaman yoo ta'u 21,293 kan ta'an immoo lubbuu isaanii dhabaniiru. Biyyi dhukkuba kanaan hubamte Chaayinaa taatus Xaaliyaaniifi Ispeen garuu lakkoofsa namoota du'aniin dursaa jiru. lakkoofsa namoota dhukkuba yeroo gabaabaatti addunyaatti tamsa'e kanaan qabamaniifi luubbuu dhabanii asii argattu.	https://www.bbc.com/afaanoromoo/oduu-52045275
health	Koroonaavaayiras: Dhukkubni qilleensaan daddarbuun maal jechuudha?	"Dhaabbanni Fayyaa Addunyaa (WHO) hamma yeroo dhihootti wantoota koronaavaayiras of irraa qaban jedhaman yoo tuttuqan qofaa Covid-19 nama qabuu kan danda'u jedhaa ture. Kunis yeroo qufaanu yookiin haxxifannutti wantoota ijaan hin argamne sanneeniin Covid-19 daddarbu turetti. Kanaaf kan dhaabbanni kun tatmsa'inna Covid-19 ittisuuf harka dhiqachuun maloota ittisaa keessaa isa murteessaadha jedheefi. Yeroo ammaa kanatti ilaalchi koronaavaayirasiin paartikiloota xixiqqoo ijaan hin mul'anne yeroo dubbannu yookiin hargannu qaama keessaa bahaniin daddabaruu danda'a jedhuudha. Tatamsa'inni qilleensaa yeroo nuti vaayirasii yookiin baakteeriyaa qilleensa keessatti argaman gara keessatti fudhannu mudata. Wantoonni xixiqqoon ijaan hin mul'anne sunneenis gara bakkeewwan bal'atti tamsa'uu danda'u. Busaan, qufaanii fi daranyoon sombaa dhukkuboota qilleensaan daddarban keessaa isaan muraasa. Ragaan WHO akka mul'isutti koronaavaayirasiin bakkeewwan namoonni itti baay'atanitti qilleensa keessa turuu akka danda'u ibsa. Qorannoon akka mul'isutti kornaavaayirasiin dhugaa hin taane qilleensatti biifame yoo xiqqaatee sa'aatii sadii qilleensa keessa turuu danda'a jedha. Qorattoonni garuu yaalii laabiraatoorii keessatti taasifame gaafa qabatamatti hojiirra ooluu garaagarummaa qabaachuu danda'a jedhu. US kutaa biyyaa Waashingitan keessatti namni tokko namoota waldaa tokko keessatti waliin faarfatan keessaa namoota biroo 45 dhukkubaan qabsiisuu danda'a jedhamee shakkama. Namoonni dhukkubaan qabaman muraasni immoo namoota walirraa fageenyasaanii eeggataniidha. Haalli walfakkaataan Chaayinaa keessatti mudatee ture. Chaayinaatti namni tokko mana nyaata tokkotti nyaatu namoota biro sagalitti dhukkubicha dabarsuu danda'a. Namoota qabaman keessa inni tokko nama dhukkubicha daddabarse irraa meetira jaha fagaatee taa'aa ture. WHO yeroo ammaa kanatti Covid-19 ittisuuf tarkaanfileen fudhatuu qabnu jedhee ibsu keessaa harka bishaan ho'aa fi saamunaadhaan seekondii 20'f dhiqachuu akkasumas walirraa siiquudha. Qorattoonni muraasni immoo tarkaanfileen kunneen dhukkuboota qilleensaan daddaran ittisuuf gahaa miti jedhu. WHO ammatti tarkaanfilee fudhataman irratti wanti haaraan dabale jiraachuus baatus raga haaraa irratti garuu hojjataa jiru. Yoo ragaan kun mirkanaa'ee itti fayyadamni maaskii akkasumas walirraa siiquun manneen dhugaatii, nyaataa fi geejjiba dabalatee haalaan hojiirra oolfamuu danda'a. Dhiheenya kanatti qorattoonni 239 biyyoota 32 irraa WHO'f xalayaa barreessaniiru. Isaanis WHO tatmsa'inna qilleensaa ilaalcha keessa galchuun seera koronaavaayirasiirratti baase irra deebiin akka ilaalu gaafataniiru. ""Ragaa kana akka mirkaneessan barbaanna,"" jedhan Yuunivarsiitii Koloraadootti faarmaasistii kan ta'anii fi waraaqicha kan malleettasan Jose Jimenez. ""WHO irratti miidhaa geessisuuf miti. Marii saayinsaawaati, eega yeroo dheeraaf waliin mari'anne booddee raga kana fudhachuu didaaru waan ta'eef ummanni dhimmi kana beekuu qaba jenneeti."" Xalayaa kanaaf WHO irraa deebii kan kennan Benedetta Allegranzi ragaan koronaavaayirasiin ""bakkeewwan namoonni itti baay'atan, cufaa ta'an, qilleensa gahaa hin arganetti"" daddarba jechu hin ibsamne, hin haqamne."" WHO murtee haaraa dabarsuun duratti ragaalee dabalataa akka barbaadu ibseera."	https://www.bbc.com/afaanoromoo/oduu-53369898
health	Koroonaavaayiras: Akkamiin sirnaan maaskii kaawwatu?	Weerara Koroonaavaayiras ittisuuf Labsii Yeroo muddamaa Itoophiyaatti labsameen namuu manaa oggaa bahutti afaaniifi funyaan haguuggachuu akka qabu akeeka. Haala Dhaabbanni Fayyaa Addunyaa gorsuun, akkamiin maaskii fayyadamuu akka dandeessan viidiyoo gabaabaduu kanarraa barattu. Gaazexeessaan BBC Baqqala Atoomaa isinitti agarsiisa.	https://www.bbc.com/afaanoromoo/oduu-52301843
health	"Koronaavaayirasii: ""Nan fayya moo nan du'a jedhee shakkii keessa galeen ture"""	Ogeeyyiin fayyaa kanneen koronaavaayirasiin saaxilamuuf carraa bal'aa qaban keessaa warra duraati. Dr Faasikaa Amdasillaasee vaayirasichaan qabamanii fayyan. Nan fayya moo nan du'a jedhee shakkii keessa galeen ture jedhu.	https://www.bbc.com/afaanoromoo/oduu-53900898
health	Omicron፡ Dhaabbati Fayyaa Addunyaa biyyoonni akaakuu koronaavaayirasii haaraadhaan akka hin rifanne hubachiise	"Dhaabbati Fayyaa Addunyaa(WHO) sababa akaakuu koronaavaayirasii haaraa Omicron yaaddoo keessa galuu akka hin qabne hubachiise. Vaayirasichi akka hin tatamsaane of-eeggannoo gochuudha malee rifannaan hin barbaachisu jedheera dhaabbatichi. Jimaata kaleessaa konfiransii dhimma fayyaa tokkorratti kan dubbatan dhaabbatichatti qorattuu kan ta'an Dr Sooyumiyaa Shaaminaat, haalli addunyaan amma keessa jirtu kan waggaa darbeerraa adda jedhan. Akaakuun koronaavaayirasii haaraan Omicron jedhamu haga ammaatti biyyoota 40 keessatti argameera. Vaayirasiin kun talaalliidhaan qolatamuu danda'aa? kan jedhu hanga yoonaa wanti ifa ta'e hin jiru. Dr Sooyumiyaa qorannoo Afrikaa Kibbaatti qoratame eeruun, ''akaakuun koronaavaayirasii kun sadarkaa olaanaadhaan tatamsa'uu danda'a,'' jedhan. ""Tilmaamuuf rakkisaa ta'us, akaakuun vaayirasii kun adunyaarratti saffisaan kan tamsa'udha. Fakkeenyaaf akaakuun koronaavaayirasii Deeltaa jedhamu vaayirasii addunyaarratti mul'ataa jiru keessaa dhibbeentaa 99 ta'a,'' jedhan. Kanaafuu addunyaan dhiphinaa fi rifaatuu keessa galuurra of-eeggannoo cimsuurratti xiyyeeffachuu akka qaban ogeettiin kun dhaaman. Dhaabbata Fayyaa Addunyaatti hoogganaan damee balaa tasaa Maayik Raayan, yeroo ammaa irratti xiyyeeffatamuu kan qabu talaallii koronaavaayirasii hundaan ga'uudha jedhan. Talaalliin haga yoonaa hojiirra oolan akkaataa akaakuu vaayirasii Omicron qolachuu danda'uun haa fooyya'an jechuun qorannoon eere hanga yoonaa akka hin jirre himan. Akaakuun vaayirasii Omicron argamuu hordofee biyyoonni addunyaa hedduun uggura imalaa Afrikaa Kibbaarra kaa'aa jiru. Kunimmoo UN fi Gamtaa Afrikaa biratti mufii guddaa uumeera. Ameerikaan namoonni garashee imalan guyyaa tokko dursanii qorannoo Covid-19 taasisuu dirqama gooteetti. Vaayirasiin haaraan kun biyyoota Afrikaa fi Awurooppaa akkasumas Ameerikaa keessatti kan argame yoo ta'u, ammammoo Indiyaa keessattis mul'ateera. Lammii Afrikaa Kibbaa umrii waggaa 66 fi hakiima lammii Indiyaa umrii waggaa 44 irratti vaayirasichi argamuu Indiyaan ibsiteetti."	https://www.bbc.com/afaanoromoo/oduu-59515904
health	Lola Tigraay: 'Harmeekoo sababa hanqina qorichaan dhabe'	Lola waraanaa ji'a Sadaasaa keessa naannoo Tigraayitti dhalateen, dhaabbileen fayyaa miidhaan irra gahee hojii dhaabuun isaanii gabaafameera.Kanaanis namoonni hedduun rakkoo cimaaf saaxilamaniiru.Biyya Ameerikaa kan jiraatu Mabrihaatuu Hagoos, sababa hanqina qorsaan harmee koo dhabe jechuun BBCtti hime.	https://www.bbc.com/afaanoromoo/oduu-55767753
health	"Dhukkuba Albiinoo: ""Faranjiitu asitti dhalchee gatee deeme naan jedhu"""	Dhukkubni bifa gogaa namaa guutummaatti jijjiiru kun qaama keessatti seelonni 'Melanin' jedhaman omishamuu dhabuun uumama.	https://www.bbc.com/afaanoromoo/oduu-48641041
health	Dhiibbaan dhiigaa fayyaa sammuu miidha	Namoonni umrii walakkeessa 30 keessaa jiran dhibbaa dhiigaasaanii ilaaluun fayyummaa sammuu isaanii gara fuulduraaf murteessaa akka ta'e qo'annoon mul'ise. Amma jalqaba umrii gannaa 50tti fayyuummaa sammuu eeguuf  agarsiiftu fayyada qabdu ta'u muli'se. Namoonni 500 bara 1946 dhalatan irratti hordoffiin taasifame dhiibbaan dhiigaa umrii ga'eessummaa isaaniirratti ujummoo dhiigaa balleessuu fi dandeetti sammuusaani hir'isutti hidhata qabaachutu himame. Ogeeyyiin akka jedhanitti, dhiibbaan dhiigaa'' yeroo murteessaa'' ganna 30 fi 40 keessaa mudatu miidhama sammuu saffisiisaa. Dhiibbaan dhiigaa umrii giddugaleessaatti dabaluun hariiroo dhibee waa nama dagachiisuu dimeenishiyaa waliin hariiroo qabachuun himamuun kan jalqabaa miti. Haata'u malee, saayintistoonni akkaata itti uumamuu fi yoom akka jalqabu hubachuu barbaadu. Qo'annoo 'Lancet Neurology' irratti maxxanfame akka agarsiisutti, namoonni qo'annoo kanarratti hirmaatan dhiibbaan dhiigasaanii safaramuu akka qabu fi fayyummaan sammuu isaanisni sakatta'ama. Dhiibbaan dhiigaa umrii ganna 36-43 gidduutti dabaluun dandeettiin sammuu hir'achuu wajjin hidhata qaba. Dandeetti sammuu namoota hundumaa ammuma dulloomaa adeeman hir'ata adeema. Garuu, dhibeewwan niwuroonota sammuu miidhaan akka rakkoo waa dagachuu, karoorsuu dadhabuu Vaaskular dimeenishiyaa jedhamuu namatti hammeessa. Qo'annoowwan turan mallattoolee dammaqinsi sammuu hir'achuu dursanii hin mul'isanii jedhu qo'attonni.  Kanaafuu, mallattolee kanneen waggoota dhufanitti hubachuuf namoota qorannoorratti hirmaatan to'achaa jiru. Dhiibbaan dhiigaa umrii ganna 43  fi 53 gidduutti dabaluun ujummoowwan dhiigaa manca'uu ykn 'istirokii salphaaf' wayita ganna 70 guutan nama saaxila. Dursaan qo'aannichaa Piroofeesar Joonatan Iskoot ogeessi Kilinikaal Niwuroolojii jaarmiyaa fayyaa 'UCL Queen' jedhamuu akka himanitti ,dhiibbaan dhiigaa ganna 30 keessatti namni tokkoo qabu al-kallattiidhaan fayyaa sammuu keenyaarratti waggoota 40 booda dhiibbaa uumuu danda'a. To'annoo fi tarkaanfiin fayyummaa sammuu cimsuuf fudhatamu jalqaba umrii giddugaleesssaarratti xiyyeeffannoo argachuu akka qabu himan. Pirof. Iskoot BBC tti akka himanitti, sakatta'insi tajaajila fayyaa biyyaaleessaan kennamu ganna 40 irraa amma ganna 50 tti kennama. Ragaan nuti qabnu garuu, dhiibbaan dhiigaa dursa safaramuu qabaa'' jedhan. Pirofesarri Kaardoo Vaaskularii Yuunversiitii Oxfoord Pool Leesan ''Darbe darbee namoonni dhiibbaa dhiigaa cimaa qaban caasaa sammuu adda ta'e jireenyasaanii gara boodatti qabachuu danda'uu jedhan. ''Doktoroonni kan irratti wal falmanis, tarii umrii dargaggummaatti dhiibbaa dhiigaa yaaluun jijjirama sammuu kana dhaabu danda'aa isa jedhu'' '' Argannoon kun jireenya keessatti yeroon murteessoon jiraachuu keesssattu ganni 30 fi 40 keessi wayita dhiibbaan dhiigaa dabaluun sammuu miidhu'' jechuun dubbatan.	https://www.bbc.com/afaanoromoo/oduu-49417764
health	Wal'aansi 'durbummaa deebisuuf' taasifamu akka dhorkamu waamichi dhiyaate	"Mormitoonni mootummaan yaala ""durbummaa deebisuuf"" jedhamee taasifamurratti tarkaanfii akka fudhatuuf gaafachaa jiru. Dubartoonni Musliimaa hedduu abbaan warraa yookiin maatiin gaa'ila dura saal-qunnamtii akka godhanii turan beeknaan hawaasaan ni balaaleffamuu yookiin ajjeefamuu danda'u. Akkasumas muraasni isaanii filannoo yaalaa kan doktoroonni meembireenii seensa buqushaa irratti haguugan gochuun akka isaaniif deebisan filatu. Ta'us garuu yaaddoon yaala kana dhorkuu dubartoonni Musliimaa hedduu rakkoof akka saaxilaman taasisan jedhu ni jira. Qajeelfamni Kaawunsilii Meedikaalaa Waliigalaa akka ibsitutti hayyamamummaan dhukkubsattootaa yaala kana argatanii ""yoo dhiibbaa keessa jiran yookiin namoota biroon dhiibbaan irratti godhamaa jiru ta'e"" gaaffii keessa galuu qaba jedha. Haleeleh Xaahirii hundeessituun Dhaabbata hawaasummaafi Dubartoota Baha Giddu Galeessaa BBC'tti akka himettetti, barattuu Moorookoo eega abbaanshee akka ishee ajjeesuuf nama tokko qacaree booda dhokattee Landan keessa jiraachaa jirti jetti. Eega gara UK bara 2014 imalte booda dubartiin ammatti ganna 26 taate hiriyyaa dhiiraa argattee waliin jiraachaa jiru. Haa ta'uu malee abbaanshee nama faana jiraachaa jirtu beekee booda akka gara Moorookoo deebitu taasisee mana yaalaa ""qorannoo durbummaa"" taasise booda durbummaa akka hin qabne beekeera. Isheenis gara Landan deebitus sodaa abbaanshee bakka isheen jiraattu beekuu danda'a jedhu keessa jirti. Barsiiftuu ganna 40 dhalattuu Moorookoo kan taate yaala kana yeroo ganna 20'oota keessa jiru dirqiidhaan akka taasiftu godhamtus ijoolleen ishee waan isheen keessa dabarte akka godhan amansiisuuf akka itti ulfaate BBC'tti himteetti. ""Waan akkanaa abadan ijoollee kiyyarratti hin raawwadhu. Akka itti bilisan ta'an barsiisuunii yaala."" Yeroo ammaatti UK keessatti manneen yaalaa dhuunfaa baqaqsanii yaaluun deebisanii gogaa haphii qaama saalaa dubartii haguuguu gaggeessan 22'tu jiru. Yaala baqaqsanii yaaluu sa'aatii tokko fudhatuuf £3,000 kaffalchiisu. Falmattoonni mirgoota dubartootaa manneen yaalaa akkanaa dubartoota Musliimaa sodaa  guyyaa cidhaa uumamuu danda'uf jecha isaan bira deemanii yaala argatan irraa maallaqa guddaa argataa jiru jedhu. Hedduunsaanii adeemsa yaala marsariitii isaaniirratti Giddu gala Gynae waliin ta'uun dubartoota marsariitii isaanii mil'ataniif akka ibsanitti gaa'illi muraasni eega abbaan warraa haati warraasaa durbummaa hin qabne beekee booda ""gaa'illi muraasni diigameera"" jedha. BBC'n manneen yaala dhuunfaa kanneen dubbisuuf yaaluuf deebii hin arganne. Barreessaan Fayyaa Maat Haankok akka itti ""bartee hamaa"" kana karaa dhaabsisuun danda'amutti qorannoo gaggeessuf akka ta'u ibseera, ta'us garuu Dippaartimeentiin Fayyaa akka itti qoqobbiin kun hojiirraa oolurratti yaada hin kennine. Adde Haleeleh Xaahirii garuu akkas jette: ""Yaalii kun karaa seera qabeessaan hin dhorkamu taanaan shamarraan hedduu du'uu danda'u."" Dr Kaaliid Kaan mana barnoota Fayyaa Dubartootaa Baartis fi Mana barnootaa Meedisiinii Landanitti piroofeesar kan ta'an yaala kana dhiheenyatti kan beekan akka jedhanitti qoqqobbiin kun ""deebii sirrii miti"" jedhan. Dabalataanis ""odeeffannoon sadarkaasaa eeggate"" dhukkubsattootaaf yoo kenname murtee dubartootaaf dhiifamuu qaba. ""Eegumsi doktorootaa miidhaa dhufu hambisuuf akka ta'e nan amana, "" jedhan. Haa ta'uu malee Dr Naa'oomii Kirooch dura teessuu 'British Society for Paediatric and Adolescent Gynaecology' shamarraniifi dubartoota yaala ""bu'aa fayyaa tokkollee hin qabnetti"" akka taasisan amansiifamuu isaaniitti ni yaadda'u. ""Itti gaafatamummaan doktoraa qajeelfamaan kaa'ameera,"" jette. ""Nuti ogeeyyiin fayyaa waadaa gaafa eebbifamuu gallee oliifi dhukkubsattoota keenya irratti miidhaa geessisuu dhabuufi wanni hojjannu rakkoodhaaf kan isaan saaxilu ta'uu hin qabu."" Dr Kooliin Meelviilee GMC'tti meedikaal daarektaraafi daarektara barnootaafi sadarkaa yoo ta'an doktoroonni ""dhukkubsattooti rakkoo xiinsammuuf akka hin saaxilamneef  dursa kennuu qabu jedhan. ""Yoo dhukkubsataan yaala kana argachuuf namoota biraatiin dhiibamee hayyamamaa miti jechuudha. Yoo doktorri sun daa'imni yookiin nama dargaggeessi yaala argachuu hin barbaanne yaala kennu san dhiisuu qaba"" jedhan. Falmattoonni mirga dubartootaa dhiibbaa yeroo dheeraa yaaliin kun fiduu danda'u hedduminnaan hin beekamne jedhu. Akkasumas yaala kanaa booda dubartoonni gargaarsa xiinsammuu gahaa ta'e argachaa hin jiran jechuun yaaddoosaanii ibsu. Aadde Haleeleh akkas jedhan: ""Dubartoonni muraasni akka meeshaatti malee akka dhala namaatti of hin ilaalan. ""Dubartoota Musliimaa wanti yaala kana taasisaniif kan godhu miira qaaniifi sodaa adabbiiti. ""Isaaniif kun qaamasaaniitti gammadoo ta'uu dhabuu, waan hawaasni sirri jedhee itti hime fudhachuusaaniti."""	https://www.bbc.com/afaanoromoo/oduu-51276555
health	Ministeera Fayyaa Itoophiyaa: 'Koronaavaayirasiin Itoophiyaatti hammaachuu mala'	"Torban tokkoofi lamaan dhufanitti qaamoleen garaa garaa gahee isaanii yoo gumaachuu baatan dhukkubni koronaavaayirasii kan amma jiru caalaa hammaachuu akka danda'u Ministeerri Fayyaa Itoophiyaa beeksise. ''Qophii amma jiruufi haala waliigalaa jirurraa yoo ilaallu dhukkubni[tatamsa'inni] kuni dabaluu danda'a,'' jechuun Ministirri Di'eetaa Ministeera Fayyaa Dr Darajjee Dhugumaa EBC'tti himaniiru. ''Kana caalaa hammaachuu danda'a, kanaanis dhaabbachuu danda'a. Hojii keenyatu murteessa jechuudha."" ''Torban tokkoofi lama dhufanitti hundi keenya xiyyeeffannoo keennine yoo hojjenne dhaabsisuu dandeenya. Kanaan achi kana caalaa tatamsa'u danda'a,'' jedhan. Itoophiyaan vaayirasiin kuni biyya seenuu torban dura erga ibsitee booda hanga yoonaa namoonni sagal dhukkuba kanaan qabamamniiru. Daarektarri Olaanaa Dhaabbata Fayyaa Addunyaa (WHO) Dr Tedroos Adihaanom guyyaa kaleessa Afrikaan dammaquu qabdi jechuun dhaamsa dabarsaniiru. Dr Darajjeen akkaataan jireenya hawaasa Itoophiyaa tatamsa'ina dhukkuba koronaaf 'gahee olaanaa gumaachuu danda'a jennee yaadna,' jedhaniiru. Dabalataanis, 'guyyaa guyyaatti ergaan dabarsinu hangam ummata bira gahaa jira. Hangi ummanni miidiyaa hordofu xiqqaadha,' jechuun yaaddoo qaban ibsaniiru. Ummanni hubannoo walfakkaataa qabaachuu dhabuun isaa immoo rakkoo akka ta'e ibsaniiru. 'Baay'inni siree wal'aanamtootaa hospitaalota mootummaafi dhuunfaa keessa jiranii xiqqaadha. Qophiin ogeessota fayyaafi kutaan 'IC' xiqqaadha,' jechuun yaaddoo qaban ibsan. Mootummaan Itoophiyaa namoonni shan dhukkuba kanaan qabamuu akka mirkaneessen Wiixata darbe barnoonniifi walgahiiwwan torban lamaan dhufuuf akka hin taasifamne ibsee ture. Haa ta'u malee, walgahiiwwan gara garaa kan paartii biyya bulchuu dabalatee taasifamaa akka jiran gabaafama. Kana Dr Darajjee Dhugumaan ni mirkaneessu. ''Kan xalayaadhaan dhorkines ni jiru. Garuu, ammas bakkeewwan tokko tokkotti taasifamaa jira… Baay'ee dhorkaa jirra… Walgahiiwwan dhaabbachuu qabu,'' jedhaniiru. Walgahiin dirqama yoo taasifamuu qaba ta'e baay'inni namootaa xiqqaachuu akka qabuufi meetira lama walirraa fagaachuu qabu jedhan. Lammiin Itoophiyaa hundi gahee isaa gumaachuu qaba jedhan."	https://www.bbc.com/afaanoromoo/oduu-51971310
health	Koronaavaayiras: Indiyaan talaallii Covid 'torban lama keessatti' alatti erguuf	"Indiyaan talaalliiwwan Koronaavaayirasii dhiyeenya kana biyyashee keessatti qopheessite yeroo torban lama hin caalle keessatti biyya alaatti erguu akka jalqabdu aanga'aan ministeera dhimma alaa biyyattii BBCtti himan. Aanga'aan BBCtti dubbatan kun gabaasni fedhii talaallii biyya keessaa guutuudhaaf  jecha Indiyaan kan biyya ofiitti omishtu alatti hin ergitu jedhu waakkataniiru. Indiyaan talaalliiwwan addunyaarratti hojjetaman keessaa %60 qopheessuun kan beekamtu yoo ta'u, biyyoonni baayyeen galfachuu jalqabuudhaaf hawwii guddaadhaan eegaa jiru. Biyyattiin talaalliiwwan Covid lama yeroo atattamaaf hojiirra akka oolan kan mirkaneessite yoo ta'u, baatii Amajjii kanarraa kaastee kennuu jalqabuuf qophiitti jirti. Indiyaan sagantaawwan talaallii gita addunyaatti guddicha jedhamu kennuuf karoorfataas jirti. Haaluma kanaan hanga baatii Adoolessaatti namoota miliyoona 300 talaaluuf jirti. Biyyattiitti qaamni qoricha to'atu talaalliiwwan lamaaf hayyama kenneera - tokko kan AstiraaZaanekaatiin Yunvarsiitii Oksifoord waliin ta'uun qophaa'e (Covishield) jedhamuufi dhaabbata biyya keessaa Bharat Biotech tiin hojjetamu(Covaxin) jedhamudha. Aanga'aan ministeera dhimma alaa kun akka mirkaneessanitti Indiyaan karoora biyyattiin biyyoota biroo gargaaruuf qabdu karaa siriirra jira. ""Torban lamaan dhufan keessatti talaalliiwwan biyyoota ollaa keenyaa Kibba Eeshiyaatti argamanitti ergina.  Talaalliiwwan ergaman kunneenis gariin baasii mootummaan baasuun bitamanii akka kennaatti yoo kennaman, kaan ammoo gatiidhuma biyya keessaa mootummaan bituun biyyootaaf dhiyaata,"" jedhan aanga'aan kun. ""Indiyaan addunyaarratti gabaa talaalliitiin guddittii waan taateef itti gaafatamummaa ollootasheefi guutummaa addunyaaf qabdu haalaan hubatti."" Barreessaan Dhimma Fayyaa Federaalaa Indiyaa Raajesh Bhushan biyyattiin walakkaa baatii kanaarraa kaastee talaallii Covid rabsuuf karoorfatteetti. ""Guyyaa akka yeroo atattamaaf hojiirra akka ooluuf hayyamame (Amajji 3) irraa kaasee, talaalliin rabsamuu jalqabeera,"" jechuun Delhii keessatti rippoorterootaaf ibsan. Kibxata darbe dhaabbileen talaallii qopheessan lamaan akka ibsa walii kennanitti, lamaan isaanii ""talaallii Covid-19 keenya addunyaan akka argatuuf"" ni dhiyeessina jedhan."	https://www.bbc.com/afaanoromoo/oduu-55555959
health	Koronaavaayiras: Carraan qorichi remdesiviir Covid-19 fayyisuu 'xiqqaadha' jedhe WHO	Bu’aan qorannoo Dhaabbata Fayyaa Addunyaa (WHO) akka mul’isutti carraan qorichi farra vaayirasii remdeesiiviir dhukkubsattoota Covid-19 fayyisuu qabu xiqqaadha. Remdeesiiviir qorichoota yaala koronaavaayirasiif dursa itti tajaajilamaa turan keessaa isa tokko yoo ta’u, dhiheenyatti yeroo Doonaald Tiraamp hospitaala turanitti kennameerafi. Dhaabbanni qorichicha oomishu Jiiliyad argannoo yaalii kanaa hin fudhu jedheera. WHO qorichoota afur yaala Covid-19 ooluu danda’an jedhee qorannoorratti taasisaa ture remdeesiiviir- qoricha Iboolaa, haayidirookiloorooquniin – qoricha busaa, qoricha madinummaa gabbisu akkasumas qorichoota HIV lopinaaviirii fi ritoonaaviiriidha. Deeksaameetaasooniin qoricha isteeroyidii gatii rakasaa yoo ta’u, yeroo ammaa kanatti UK’tti dhukkubsattoota Covid-19 fayyadamamaa jira, ta’us garuu qorannoo kana keessatti hin hammatamne. Qorichoonni afuran kunneen dhukkubsattoota gameeyyii 11,266 hospitaalota 500 kan biyyoota adda addaa 30 keessa jiran irratti yaalamaniiru. Saayintistiin WHO Dr Soomyaa Iswaamiitan akka jedhanitti yaaliinsaanii haayidirookiloorookiniin fi lopiinaaviir/ritoonaaviir sababa bu’a qabeessummaansaanii gad aanaa ta’eef ji’a Waxabajjii keessa dhaabateera jedhaniiru. Yaalii isaan kaanii akkuma itti fufetti jira. Yaaliin WHO kan dhaabbanni Jiiliyaad jalqaba ji’a kanaatti taasise waliin walfaallessa. Qorannoon Jiiliyaad dhukkubsattoota 1,000 irratti taasise akka mul’isutti dhukkubsattoonni Covid-19 remdeesiiviir fudhatan yeroon itti fayyuu danda’an guyyoota shaniin gabaabsa. Dhaabbanni Jiiliyaad argannoo WHO kana fudhatama hin qabu jedheera. UK’tti yaalii bayyanachuu kan taasisan Piroofeesar Maartiin Landireyi bu’aan qorannoo “murteessaadha ta’us garuu itti yaadda’uu qabna” jedhaniiru. Dabalataanis heddumminaan argamuu fi gatiin qorichaas waan biraa nama yaachisuudha jedhaniiru. “Covid-19 guutuu addunyaarratti namoota miiliyoonaan laakka’aman miidheera. Dhukkuba salphaa miti. Yaala gatii rakasaa, hamma barbaachisuun oomishamu  akkasumas namoonni hundi walqixa argachuu danda’an barbaanna.” Remdeesiiviir Caamsaa 1 ture US keessatti akka dhukkubsattootaaf kennamu Abbaa Taayitaa qorichaa Ameerikaan  hayyame. Boodarra ji’uma Caamsaa keessa UK keessatti hayyamame, achi booda biyyoonni heddu itti fayyadamuu jalqabaniiru. WHO yeroo ammaa kanatti yaaliiwwan yaala Covid-19’f oolan taasisaa jira jedhan Dr Soomyaa Iswaamiitan. Kanaanis qorichoota farra vaayirasii haaraa ji’oota darban keessa argamanii fi isaan kaan irratti hojjataa jirra jedhaniiru. Gama biraatiin, qorattoonni Chaayinaa talaallii yaaliirra jiru nageenyummaansaa mirkanaa’uu fi madiinummaa qaamaa akka gabbisu himaniiru.	https://www.bbc.com/afaanoromoo/oduu-54581804
health	Hawaasaa: Magaalaa aadaa foon dheedhii Qurxummii nyaachuun itti babal'atee fi gorsa ogeeyyii	"Hawaasaatti akkuma gabaa foon dheedhii qotiyyoo kan qurxummiillee akkaan ho'aa jira. Ogeeyyiin sirna sorataa eeggannoo gochuun barbaachisa jedhu. Masfinii fi Haayilayyasuus yeroo hedduu ganamaan osoo aduun hin jabaatiin haroo Hawaasaatti bahanii qurxummii nyaachu jaalatu. Waaddii qurxummii, dulatii ykn shoorbaa isaas miti wanti isaan nyaachuu baran. Masfinii fi Haayileen jaalala foon dheedhii qurxummii qabu. Keessumaa Masfin foon dheedhii qotiyyoorra kan qurxummii caalchifata. Haayileenis kiyyoo jaalala foon dheedhii qurxummii keessa akka galu kan godhe isa. Ganamaan ammoo kiiyyessaan qurxummii tokko qurxummiilee xixiqqaa keessaa warra dheedhiin nyaataman filatee manneen daldalaa gara haroo kanaatti fuula gargalfatanii jiran keessatti qixeessa. Hiriyyoonni lamaan fuula duratti osoo haroo kana ilaalanii foon dheedhii qurxummii isaan barbaacha dhufan qixaayee, mixmixaa fi qiixxaa boqqolloo gogeen dabaalamee dhufeef. Nama Hawaasaa jiraatuuf foon dheedhii qurxummii nyaachuun hawwii miti. Keessumaa qurxummii ho'aan kiiyyeffamee argamnaan kan barbaadu hedduudha. Dargaggoonni kana hubatan fiixee muka qal'aa dheeraatti waan qurxummii kiiyyessu godhanii ganamaan qurxummii kiiyyessuutti yaa'u. Masfin ''foon dheedhii qurxummii ergan nyaachuu eegalee waggaa tokkoo ol ta'eera'' jedha. ''Ni mi'aawa. Hangan siin jedhuun ol. Ani foon dheedhii kana horii maal fakkaatun si affeera naan jechuu keerra foon dheedhii qurxummii osoo naan jetteen akka malee gammada. Dhamdhamni isaa adda.'' Qurxummiileen dheedhiin nyaatamuuf filataman warra xixiqqoodha. Warri qurxummii kiiyyessan qurxummiilee muka tokkkotti hidhanii qarshii 100-200 argeera jedhan Ripportarri BBC Kaaleeb Mogas. Gatiin isaa kun bitaafii gurgurtaarratti hundaa'a. Masfiniin jalqaba yeroo foon dheedhii qurxummii nyaattu maaltu sitti dhagaahame jedhee Masfiniin gaafannaan, ''Ani duraanuu foon dheedhii waaniin jaaladhuuf hedduu natti hin ulfaanne. Keessumaa kan qurxummii lallaafaa waan ta'eef dhamdhamni isaa adda'' jedhe. ''Guyyaa jalqabaa xiqqo natti ulfaatee ture. Achii booda natti mi'aa dhufe. Ammawoo araadni isaayyuu na qabeera. Atiyyuu osoo yaaltee natti tola(gurshachuuf qopheessaa)."" Haayileen foon dheedhi qurxummii nyaachuu erga eegalee bubbulus akka Masfin garuu miti. Barataa Yunivarsiitii Hawaasaa kan ta'e Haayileen, erga foon dheedhii qurxummii baree, ganama ganama yoo yeroo argatu fiigee gara qarqara haroo deemu eegaluu dubbata. ''Namni kaan foon qurxummii waaddiifi dheedhii osoo dhiyeessiteefii dursee isa waaddiitti harka hiixata. Ani garuu isa dheedhiin filadha''. Haayileen foon inni dheedhiin fayyaafis gaariidha waan ta'eefi  caalchiseen jaaladha jedha. ''Biqiltootarraa vaayitaaminii argannu caala kan qurxummii olaanaadha jedheen yaada.'' Gaaffii kanaaf deebii akka kennan bilbilaan kan dubbiseen oggeettiin sirna nyaataa dhaabbata 'Nutrition for Education' aadde Naardoos Wandaafiraash foon qurxummii dhugumatti fayidaawwan hedduu qabaa jedhan. ''Aadaa keenya keessatti foon dheedhi nyaachuun baratamaadha. Ta'uyyuu garuu dheedhii nyaachuun dhibee nyaataan daddarbaniif nama saaxiluu akka dand'an akeekkachiisuu feena'' jedhan. Itti dabaluunis foon qotiyyoo dheedhiin nyaachuurra qurxummiiwwan akka Selaaminifi Tuunaa dheedhiirraa qabiiyyeewwan fayidaa qabeeyyii akka Omeegaa 3 caalatti argachuun danda'amaa jehan. Akka Naardoos jedhanitti foon qurxummiis hanga danda'ame bilcheessanii nyaachuu wayyaa. Namoota qurxummii dheedhii isaa nyaachuu filataniif garuu dhaamsi qaban yoo xiqqaate bishaan keessaa akkuma baheen soorachuurra firiijii keessa osoo xiqqoo tursanii wayyaa jedhu. ''Qurxummichi bishaan keessaa akkuma baheen firiijii keessa osoo taa'ee baakteeriyaan keessa jiran du'uu danda'u. Ammas wanti ofeeggachuu qabnu qurxummii firiijii keessa guyyaa lama caala tursuu akka hin qabneedha.'' Foon dheedhii kan qurxummii fayidaa akkuma qabu miidhaas qabaachuu waan maluuf, haadholiin ulfi, daa'imman fi jaarroliin soorachuu akka hin qabne gorsu ogeettiin kun. Masfiniif Haayileen garuu rakkoo fayyaa fiduu mala isa jedhamuuf hedduu gurra hin kennan. ''Namoonni Baakiteeriyaa qaba jedhanii sodaatu. Haata'u malee wanti Baakteeriyaa hin qabne jiraayii jedhee gaafata'' Haayileen."	https://www.bbc.com/afaanoromoo/oduu-57867573
health	Koronaavaayiras: Covid-19 itti fayyadama robootota dhala namaa bakka akka bu’aniifi ni saffisiisaa laata?	Akkuma weerarri kun addunyaa rakkisaa jirutti namni waa’ee fayyidaa robototaa dagate dhiifamni godhamuufii danda’a ta’a. Gaariifis ta’ee hamaaf robotonni hojiilee dhala namaa hojjachuuf bakka bu’uuf ta’u jedhu ogeeyyiin. Akkasumas koronaavaayiras saffisaan tatamsa’aa jira. “Namoonni yeroo baay’ee walitti dhufeenyasaaniif namni nu barbaachisa jedhu, ta’us garuu COVID-19 isa kana jijjiireera,” jedhu namni dhimma roobotonni waggoota 10 keessatti diinagdee keessati ni hirmaatu jedhee kan barreesse Maartiin Foord. ''COVID-19 fedhii namootaa jijjiiruuf deema, akkasumas hojiilee awutoomaatikiidhaaf carraa gaarii uuma.” Dhaabbileen gurguddoo fi xixiqqoon akka itti baay’innaan robootii fayyadamanii fi lakkoofsa namoota qaamaa bakka hojiitti argaman hir’isuuf hojjachaa jiru. Robootonni dabalataanis hojiilee namoonni manatti hojjachuu hin dandeenyeef nama bakka bu’uun akka hojjatan taasifamaa jiru. Dhaabbanni gurgurtaa Ameerikaa guddaan Waalmaart, qulqullinna lafaatiif robootii fayyadamaa jira. Kooriyaa Kibbaa keessatti roobootonni ho’a qaamaa safaruu fi saanitaayizar raabsuuf dhimmi itti bahamaa ture. Waliirraa fageenyaa ogeessota fayyaatiin gorfamu hojiirra oolchuuf roobootonni bara 2021 keessa haalaan barbaadamuu danda’u. Dhaabbileen qulqullinnaa fi omishaalee saanitaayizar keessatti bobba’an fedhiin guddaan akka jiru hubataniiru. Dhaabbanni ‘UVD Robots’ jedhamu dhaabbata Deenmark robootota omishuudhaan beekamudha. Dhaabbanni kunis maashinoota hedduu hospitaalota Chaayinaa fi Awuroppaa keessatti argamaniif raabseera. Suuqonnii fi manneen nyaataa tajaajila namoonni akkuma bitaniin qabatanii deeman kennanis maashinoota kanneen fayyadamu. Ogeeyyiin akka jedhanitti hojiileen daldalaa heddu akkuma banamaa deeman, bu’aaleen teeknooloojii kunneen namoota biratti hedduminnaan hojiirra oolfamuu danda’u jennee eegna – yeroon booda robootoonni manneen barnootaa yookiin waajjiroota keessan qulqulleessuu danda’u. ''Maamiltoonni ammatti nageenya isaanii fi nageenya ogeeyyii fayyaatiif cinqamu,” jedha barreessaan ‘The Customer of the Future’ Bileek Morgaan. ''Gara fuulduraatti bu’aaleen awutoomaatikiin fayyummaa isaanii fi maamilootasaanii haalaan ni eega.” Ta’us garuu ammalleen hanqinoonni ni jiru. Adde Morgaan akka jedhanitti bakkeewwan gurgurtaan kuduraa fi muduraa taasifamutti maallaqa qabdoonni robootii sunneen sochii dhala namaa hir’isuu qabu. Garuu sirnoonni heddu haalaan hin hojjatan yookiin salphaatti tajaajila kennuu dhaabuu danda’u kanaaf maamiloonni immoo rakkachuu diddaaf gara maallaqa qabdoota dhala namaatti jijjiiru. Yaaddoo fayyaatiif jecha iddoon robootoonni heddumminnaan keessatti hirmaatu jedhu tokko tajaajila nyaataati. Dhaabbileen nyaataa akka McDonald robootoota akka nyaata bilcheessanii fi dhiyeessaniif akka yaaliitti ittiin gargaaramaa jiru. Kuusaaleen dhaabilee akka Amaazoonii fi Walmaartiidhaan deeggaraman gahuumsa hojii dabaluuf robootitti fayyadamuu jalqabaniiru. Inni kun immoo yaaddoo hojjattoota kutaa kuusaa sababa hojiitiif wal irraa fagaachuu hin dandeenye jedhan ni hir’isa. Akka ogeeyyii teeknooloojitti inni kun hojjattoota muraasa hojiirraa ni dhaaba. Akka Maartiin Foord jedhutti weerara kana booda robootii fayyadamuun gabaa keessatti faayidaa ni qabaata jedha. ''Namoonni sababa yaaddoo hir’isuu danda’aniifi bakka hojjattoonni muraasni jiranii fi maashinoonni baay’een jiran filatu,'' jechuun ibsa. Tajaajila namni yeroo barnootaa barbaadamu hoo? Barnootaaf, leenjiftoota ispoortiifi gorsitoota faayinaansii ta’anii akka gargaaraniif AI qophaahaa jiru. Dhaabbileen gurguddoo akka Feesbuukii fi Google hojiilee dhalli namaa manaa hojjachuu hin dandeenye akka hojjataniif AL irratti irkachuun maxxaansaalee hin barbaachifne balleessaa jiru. Gabaasni gorsaa idil addunyaa McKinsey’n bara 2017 bahe akka ibsutti US keessatti hojjattoonni tokko sadaffaan bara 2030’tti robootiidhaan bakka buufamu. Yeroo akka kanaa weerarri jiraatuu immoo haala hojii ni jijjiira, akkasumas ogeeyyiin akka jedhanitti teeknooloojii addunyaa waliin hojjachuun murtee dhala namaati jedhu.	https://www.bbc.com/afaanoromoo/oduu-52343311
health	Iirfooniin gurra namichaa keessa waggoota shaniif dhokatee ture argame	Namtichi gurrikoo duudaa jira jedhee yaadda'aa ture, qaamni iirfoonii waggoota shaniif gurrasaa keessa ruuqamee turetu isa rakkisaa akka ture bare. G﻿aheessi maqaan isaa Waalaas Lii jedhamu kibba Inglaand magaalaa Weymouth jiraatu, rakkoo gurri isaa dhagahuu dadhabuu isaaf sababni hojii hojjetu jedhee yaada ture. Aabba Waalaas indastrii akkaan sagalee olka'aa qabu, damee balaliinsa xiyyaaraa keessa hojjeta ture, akkasumas miidhama tapha raagbii irraan kan kahes akka tahe yaada ture. M﻿eeshaa endoscope rakkoo jiru manumatti itti mul'isuu danda'u erga bitatee booda, waan xiqqoo adii taate wahii fagoo jirtu arge. Kana boodas doktora bira deemuuf murteesse. D﻿anqaan achi keessa rakkatee ture wayita bahutti, aara akka galfate dubbate. Namni damee loltummaa Royal Navy keessa tajaajilaa ture kun, meeshaan kun gurrasaa keessa kan ruuqamte yeroo balallii xiyyaaraa tokkotti tahuu akka hinoolle dubbata. '﻿'Ganna shaniin dura maatiikoo Awustiraaliyaa jiraatan gaafachuuf wayitan adeemu, earplug waa itti daddabaluun jijjiiran tokko biteen ture. Kunis sagalee xiyyaara keessa jiru to'achuuf kan gargaarudha,'' jedha. '﻿'Isaan keessaa isheen tokko achi galtee rakkachuun, achi keessa haga ammaa hafte.'' D﻿andeettiin dhagahuusaa hir'achaa dhufuu isaatiin, haadha warraa isaa wajjin gurri isa duuda jedhanii yaaddoo keessa seenan. A﻿abba Lee waggoota keessa marroo hedduuf gurrasaa banuuf yookaan qulqulleessuuf yaaluus otoo hin milkaa'in hafe - fala dhabees abdii kutatee akka tures dubbate. Hakiimni gurra, funyaaniifi kokkee (ENT) meeshaa ruuqamee ture milkaa'inaan baase, ajaa'ibsifachuusaaa hime. '﻿'Jalqaba doktorichi xuuxee baasuuf yaale... Haatahu malee sababa yeroo dheeraaf achi keessa turuun, guurii gurraa wajjin walitti maxxanee waan tureef, sochoosuu hin dandeenye. K﻿anaafis meeshaa akka piinsaa bicuu taate fayyadamuun ujummoo wahii keessa galchan... Wayita harkisufaa natti dhagahama ture, achis battalumatti sagalee pop jedhu dhageessise. W﻿aan kutaa sana keessa duddubbatan hunda dhagahuu calqabe. Golgaan sammuu koo keessa bara sana hunda ture ni godaaane - akka dansaa dhagahuu calqabe,'' jedha gaheessi kun. '﻿'Aara galfii guddaa ture... akka haaraatti yeroo jalqabaaf dhagahuuti.'' H﻿akiimni baqaqsanii yaaluu ENT Neil De Zoysa akka BBCtti himanitti, waan gurra keenya keessa jiru manumatti ilaaluun hagas mara rakkoo hin qabaatu. Haatahu malee, waan gurra keessa rakkate tokko qarqaarsa ogeessa fayyaan alatti baasuun garuu sirrii miti jedhan. Maaliif jennaan, infekshinii godhachuu waan dandayuuf, akkasumas rakkoo walxaxaas fiduu waan maluuf.	https://www.bbc.com/afaanoromoo/articles/ceq2165w8d9o
health	Qorichoonni ajaja hakiimaa malee fudhannu umrii keenya gabaabsaa jiruu?	"Qorichi summii to’annoo jala jirudha. Xiqqootu nama fayyisa, xiqqumatu nama galaafatas. Daangaan qal’oon qorichaa fi summii jidduu jiru ‘hamma’ isaati jedhama.\nQorichoonni tokko tokko ajaja hakiimaa qofaan kan gurguramaniif summii akka nutti hin taaneefidha. Hammiifi yeroon fudhannu kan nutti himamuufis kanumaafi. Namoonni garuu qorichoota akka Amooksaasiliin, Meetiroonidaanzool fi Siipiroofilooksiin akkanumaan bitatanii fayyadamuun baratameera. Qorichonni kunneen Antibaayootiiks jedhamanii beekamu. Fayyaa keenyaaf daran murteessaa ta’anillee dhiyeenya kana rakkoo fayyaa namoota hedduuf sababas ta’aa jiru. Vaayirasoonni fi Baakteeriyaawwan silaa qorichoota kanaan du’uun irra ture, qorichoota kanatti madaqanii du’a diduun isaanii hakimoota Itoophiyaa yaaddesseera. Hospitaala Xiqur Anbassaatti hakiima kan taate Dr Iskadaar Firduu, “wanti kun hakiima hunda waan yaaddessaa jirudha,” jetti.  Namootni ajaja hakiimaa malee qorichoota keessaahuu Antiibaayootiik kanneen jedhaman fudhachuurraa kan ka’e, qorichoota kanaan fayyuuf ni rakkatu. Kunis vaayirasoonni fi baakteeriyaawwan dhukkuba namatti fidan qorichoota kanatti madaqanii du’uu waan didaniif. Afaan Ingiliziin “Antimicrobial resistance” jedhama. Sadarkaa idil-addunyaatti sababa kanaan namoonni lubbuu dhaban miliyoonotaan kan lakkaa’aman ta’us, Itoophiyaatti lakkoofsaan hin beekamu. “Antimicrobial resistance” ykn vaayirasoonni fi baakteeriyaawwan qorichatti madaqanii du’uu diduun bara 2050tti addunyaarratti sababa namni ittiin du’u isa jalqabaa ta’a jedhamee yaadama.  Vaayirasoonni fi baakteeriyaawwan qorichatti madaqaan naannoo manneen yaalaatti kan heddummatan ta’uun jiraatullee, amma garuu gara uummataatti tamsa’aa jiraachuun daran yaaddessaa akka ta’e Dr Iskadaar ni himti. “Hospitaala keessatti qorichoonni farra vaayirasii fi baakteeriyaa hedduun dhukkubsataaf ni kennama. Kanaaf baakteeriyaawwan qorichatti madaqan ‘superbug’ jedhamaniin qabamuu danda’u. Wanti dhimmicha yaaddessaa godhaa jiru, baakteeriyaawwan qoricha baratan kunneen gara uummataatti tamsa’aa jiraachuu isaaniiti” jeti. Bakka hojî isheetti yeroon itti qorichoota dhukkubsattootaaf ajajjee, bu’aa barbaadamu irraa dhabde hedduu ta’uu himti. Rakkoon kun yoo bubbule miidhaa guddaa waan fiduuf, hakimoonni uummanni dammaquu qaba jedhanii waywaataa jiru. Qoricha ajaja hakiimaa malee bitanii fayyadamuun haa dhaabbatu jedhanii sagalee isaanii dhageessisaa jiru. “Fakkeenya salphaan, utaalloo vaayirasiidha, kan fayyu ammoo kunuunsaani. Utaalloof qorichootni antiibaayootikii yoo kennaman, vaayirasoonni salphaatti qoricha kanatti madaqaa deemu,” jetti Dr Iskadaar. Rakkoon dhibiin qoricha jalqabanii adda kutuudha. Itoophiyaatti qorichoota walirraa ergifatanii liqimsuun, akkasumas kan guyyaa torbaaf ajajame ‘natti wayyaa’e’ jedhanii guyyaa sadiitti dhiisuun waan barataamedha. Kun waan baay’ee balaafamaa akka ta’e hakimoonni ni dubbatu.   Antiibaayootiiks qorichoota baakteeriyaa, jarmii, fangasii fi vaayirasootaa balleessuuf kennamanidha. Hakimootni irra deddeebiin waan nuuf ajajaniif maqaa isaanii akka fira dhiyootti beekna; rakkoo kan ta’es kana ta’uu hin oolu. Hakimoonni akkanumaan qorichoota kana dhukkubsattoota baachisan akkuma jiran, namoonni ajaja hakiimaa malee dukkaana qorichaatii bitatanii liqimsanis hedduudha. Utaalloo, kulkula qoonqoo, garaa kaasaa fi dhukkuboota kaaniif namni ofuma isaatiif qoricha bitachuu amaleeffatee jira. Ogeeyyiin dukkaana qorichaa ajaja malee akkanumaan qorichoota kanneen gurguranis rakkoo kana keessaa qooda qabu. Finfinnee keessatti dukkaana qorichaa meeqatu qorichoota ajaja qofaan gurguramuu qaban ajaja malee gurgura kan jedhu adda baasuuf waggaa sadi dura qorannoon tokko hojjetamee ture. ‘Mucaakoo garaa kaasaan najalaa qabe mee qoricha naaf kenni’ jechuun namootni dukkaana qorichaa seenanii qoricha ajaja hakiimaa malee hin gurguramne akka gaafatan taasifame. Bu’aan qorannoo kanaa daran rifaasisaa ture. Dukkaanawwan qorichaa 262 gaafataman keessaa 166 kan ta’an ajaja hakiimaa malee qoricha gaafataman kennaniiru.  Kana to’annoo gochuu kan qabu Abbaa Taayitaa Nyaataa fi Qorichaa Itoophiyaati. Dhaabbata kanatti qondaala olaanaa itti fayyadama qorichaa kan ta’an Obbo Miliyoon Tirfee, Abbaan Taayitichaa rakkoon akka jiru quba qabaachuu himu. Abbaan Taayitichaa naannolee torba keessatti damee qabaatullee kallattiin tarkaanfii fudhachuuf rakkachuu himan. “Nuti dhaabbata federaalaati, naannoo tokko dhaqnee rakkoo akkanaa agarreerraa jennee tarkaanfii fudhachuu hin dandeenyu, naannichi kun hojii kooti nuun jedha,” jedhan. Ka’uumsi rakkoo kanaa abbootii dukkaana qorichaa maallaqaaf dursa kennan qofa osoo hin taane, dhibaawummaa dhukkubsataa fi hanqinni hubannoo jiraachuu ta’uus himu. “Namoonni mana yaalaa deemanii, dabaree eeggatanii, maallaqa baasanii wal’aanamuu hin fedhan. Qoricha amma dura beekan irra deebiin bitanii itti fayydamuu fialtu,"" jedhu. Ofumaan Antiibaayootikiin of wal’aanuun balaa guddaa qaba jedhu Obbo Miliyoon.  Erga weerara koronaasii as akkaataan bittaa fi gurgurtaa jijjiiramee jira.\nNamoonni manuma isaanii taa’anii waa bitatu. Motorri ykn doqdoqqeen manaan gahaaf. Wanti namoonni bitatan kun garuu jimaa fi meeshaa mana keessaa qofa osoo hin taane qorichas ni dabalata. “Fakkeenyaaf ‘Remdesivir’ qorichi jedhamu jira. Namoonni biyya alaatii giphii keessatti baatanii dhufu. Dhukkubsataa hospitaala keessa ciisee jiruuf, motoraan waliif daddabarsu. Kun barameetu qorichoota Antiibaayootikii kaanis akkanuma gochuun eegalame,” jedhu Obbo Miliyoon. Namni dhuunfaa tokko qorichoota kanneen haala kanaan fudhachuun rakkoon isaa nama dhuunfaa sana qofarratti hin dhaabbatu jedhu Yuunivarsiitii Finfinnee kolleejjii saayinsii fayyaatti gargaaraa pirofeesaraa kan ta’an Geetaachewu Alemqerre. “Antiibaayotikii guyyaa torbaaf ajajame natti wayyaa’e jennee yoo dhiifne, baakteeriyaan sun osoo hin du’iin hafa, san booda nama biraatti darba. Kun hawaasa guutuuf balaadha,” jedhu. Wanti dogoggoraan hubatame tokko jira jedhu gargaaraa pirofeesaraa Geetaachewu. Fakkeenyaaf, Amooksaasiliiniin giraama 500 guyyaatti garaagarummaa sa’aatii saddeetiin guyyoota torbaaf haa fudhatamu jedhamee yoo ajajamu cal jedhamee mitii jedhu. Qorichi tokko “hammam, yeroo hagamiif, garaagarummaa sa’aatii meeqaan yoo fudhatame jarmicha ajjeesuu danda’a kan jedhu, murtee qorannoo waggoota dheeraa booda darbudha,” jedhu. Dogoggora hubannoo uummata bira jirurraa kan ka’e qorichoota ajaja hakiimaa malee akkanumaan fudhachuun rakkoo uumaa jiraachuu himu."	https://www.bbc.com/afaanoromoo/articles/c1dlmrn8y0go
health	Naayijeeriyaa: Gareen doktorootaa lakkuu walitti maxxananii dhalatan adda baasan	Gareen doktoroota Naayijeeriyaa 78 ta'an lakkuu walitti maxxananii dhalatan wallaansa baqaqsanii yaaluutiin gargar baasan. Doktorri duree wallaansa baqaqsaniin yaaluu Dr. Imaanu'eel Ameeh BBC'tti akka himanitti, wallaansi Lapheefi garaa daa'imman lakkuu kanneen  gargar baasuuf ji'a Sadaasa keessa raawwate. Obbolaan lamaanis amma nagaan gara manasaanii deemuuf fayyummaa guutuurratti argamu jedhu. Dr. Imaanu'eel akka jedhanitti yaaliin isaanii kanattis baasiin birrii miiliyoonaa 1,650,000 kan itti baheefi wallaansicha xumuruufis sa'aatii 12 fudhateera jedhu. Wallaansichis doktaroota garee lamaa kan miseensoota 78 qabu hirmaachise ture. Ta'us malees, sababii maatiin daa'imman keanneen Miikaa'eel Edeeh fi Maariyaa Onyaa Maartiin kanfalticha  raawwachuuf hindandeenyeefu, Hospitaalli Biyyaalessaa Abujaa baasii wallaansa obbolaawwaanii kanneenii maatiisaanii hin kaffalchiifne. Madda galii jireenyaasaanii mindaa obbo Onyaa Maartiinis hojii halluu dibuun argatuudha. Obbo Maartiinis fi Edeeh'n ijoolleesaanii akkuma dhalataniin ji'a Hagayya keessa gara hospitaalaa Abujaa geessaniin. Ta'us garuu doktoroonni yeroo sanatti ijoollee haala gaariirraa waan hin turreef wallaansa baqaqsanii yaaluu hin taasifneef. Obboleewwan kunneenis hospitaalaa mootummaa keessatti ji'oota 15 eega dursiifamanii booda wallaansa argachuuf abdii akka qaban itti himame. Hospitaalichi waggoota 20 darbaniif lakkuuwwan walitti maxxaniin dhalatan 11 gargar baaseera. Lakkuuwwaan hundisanii ammoo kan garaa isaanii walitti waxxaneedha. Daarektarri Meedikaala hospitaalichaa kan ta'an Jaff Momoh akka jedhanitti, yaaliin wallaansa kanaas wallaansa isa jalqabaa kan tiruu, lapheefi qaama lafee cinaachaafi foon isa gadii walitti qabu (diaphragm) irratti taasifameedha jedhu. Obbo Maartiinis ijoolleesaa lubbuun jiraachuufi fayyaa ta'uusaanii akka isa gammachiise dubbata. Haati ijoollee hojjattoota hospitaalichaa isaan gargaaran galateeffachuudhaaf jecha hin qabu jette. Ministirri Fayyaa biyyatti doktoroota wallaansa taasisaniifi maatii jajjabeessuuf hospitaalaa deemaniiru. Ministirri dhimmi dubartootaas haadha ijoolleetiif hojii kennuuf waadaa galaniiru.	https://www.bbc.com/afaanoromoo/oduu-51030712
health	Koronaavaayirasii: Jarman Bundasligaan akka eegalu hayyamte	Chaansilarri Jarmaan Angeelaa Merkel akkaatti tajaajila hawaasa sababa weerara vaayirasiitiin adda cite deebi’anii banuun danda’amurratti hooggantota kutaale biyyatti 16 wajjin mariyatani irratti waliigalani. Biyya Jarmanitti namoonni 7,000 hin caalle weerara vaayirasichaan kan du’aniiru. Biyyoota Awuroppaa kanneen akka UK, Xaaliyaanii, Faransaayii fi Ispeen wajjin wayita walcina madaalamtu lakkoofsa namoota du’aani xiqqaa galmeessifte. Amma dorgommii tapha sababii weerara koronaavaayirasiin adda cites deebistee banuuf biyyattin karoora haaraa wixineessite. Ji’a Caamsaa bultii 15 ykn 21 irra eegalee taphattoonni dorgommii Bundasligaarratti hirmaatan iddoo daawwattoonni kallattiin Istaadiyeemitti hin argamnetti taphachuuf jiru. Kanaaf, taphattoonnis dursanii torban lamaaf addatti fo’amu. Yoo karoorri dorgommii tapha kanaa kan deebiisanii eegalchiisuu milkaa'e, Liigii kubbaa miilaa Awurooppaa weerara vaayirasichaa booda dursa banamuuf jiru ta’uuf deema. Kun otoo kanaan jiru, manneen barnoota duraanu gartokkeen banaman turan, amma garuu sududaan barattoota hundumaaf banamuuf karoorfameera. Ta’us, weerarri vaayirasicha lammata deebi’ee akka hin kaane yaaddoo uumera. Iddoowwan weerarri vaayirasicha jabaatutti guyyoota torba keessatti namoota 100,000  keessaa namoota 50 vaayirasichi haaraa kan mul’atu yoo ta’e, manneen barnoota banamuuf karoorfaman turuu malu jedha gabaasni tajaajila oduu biyyatti DPA’n baase. Karoora haaraa biyyattiin wixineessiteen namoonni hedduun abdiin eeggataa kan jiran suuqiwwan hundi, hoteelonni fi manneen jiimii deebi’anii banamuuf jiru. Gaazexaan biyyaatti tokkoos Jarman deebite banamuuf jirti jechuun mataa duree oduu qabatee baheera.	https://www.bbc.com/afaanoromoo/oduu-52563001
health	Indiyaatti namoonni Covid-19n dhukkubsatan dhibee agartuu balleessuun hubamaa jiru	Weerarri lammataa koronaavaayirasii Indiyaa hedduu miidheera. Namootni hedduun guyya guyyaan du’aa, kumaatamaan kan lakkaa’aman lubbuun isaanii darbaa jira. Ammammoo oggeessoti fayyaa dhibamtoota Covid-19 bayyaanachaa jiranii fi bayyaannatan irratti dhibee ‘Bilaak Fangas’ jedhamu argaa jiru. Afaan meedikaalaan dhibeen mukoormaaykoosis jedhamu kun nama addaan baasee kan hubudha. Yeroo hedduu dhibeen kun biyyoo, biqiltoota, bobbaa’aa loonii ykn fuduraa tortore irraa kan dhufudha. Dhibeen kun qawwaaa qilleensi gara qaama keenyaatti seenuu fi somba hubuun keessummaa namoota dhibee dabalataa qaban ajjeessuu danda’a. Akka barameetti namootni dhibee shukkaaraa qaban, kanneen qaamni isaanii dhibee damdamachuu hin dandeenye, kanneen HIV- AIDS fi kaansarii qaban dhibee kanaan carraan du’uu isaanii bal’aadha. Carraan ajjeesuu isaa %50 kan ta’e dhibeen kun kan tatamsa’e namootni Covid-19 guddaa dhibaman erga qoricha humna kennuuf fudhachuu eegalaniin booda jedhu ogeessoti fayyaa. Qorichi isteerooyidii ykn hormonii namtolchee sombi akka hin dheekkamne kan godhuufi dandeetti dhibee damdamachuu qaamaa dabaluun kan beekamudha. Ta’us garuu namoota dhibee shukkaraa qabanii fi hin qabneef dandeetti dhibee ittisuu qaamaa isaanii hir’isuu danda’a. Yeroo kanattidha dhibeen mukoormaaykoosis kun nama hubu jechuun ogeessonni fayyaa ni ibsu. Indiyaa weerara koronaavayirasii lammaffaan midhamtee keessaatti hospitaalaa sadii keessaa kan hojjatu Dookatar Naayir ji’a darbee eegalee yoo xiqqaatee namootni 40 dhibee kanaan akka hubaman arguu isaa hima. Muddee darbee hanga Bitootessaatti yeroo jiru keessatti magaaloota gurguddoo shan keessatti namootni 58 dhibee kanaan hubaman argamaniiru. Namootni hedduun dhibee kanaan kan hubaman Covid-19 irrraa erga bayyaannatanii guyyoota 12-15 booda gidduuttidha. Mumbaayitti hospitaalli Saayon, ji’oota darban lama keessatti namootni 24 dhibee namoota addaan qoode hubu kanaan qabamuu isaani gabaaseera. Namoota kunneen keessaa kudha tokko agartuu isaanii tokko kan dhaban yoo ta’u, ja’a ammo lubbuun isaani darbeera. Magaalaa Beengaaluruutti oggeessa wal’aansa ija baqaqsanii hodhuu kan ta’an Dr Raanguraaj torban lamaan darban keessatti namoota dhibee mukoormaaykoosisiin hubaman 19 arguu isaaniifi hedduun isaani dargaggoota ta’uu himaniiru. Oggeessonni fayyaa dhibeen fangasii irraa dhufu kun weerara lammataa koronaavayirasiin akkas aritiin tatamsa’uun isaa akka isaan naasise himu. Dr Naayir yeroo wagga tokko hin gunnee darbe keessatti namoota dhibee kanaan hubaman 10 argachuu isaa hima. Ta’us garuu wagga kana hedduu aritiin tatamsa’uu isaa dubbata. Namootni dhibee kanaan qabaman funyaan isaanii ni duuda, ni funuuna akkasumas nannoo ija isaanitti dhukkubbii fi dhiita’uun itti dhaga’ama, Takka turuun ammo dandeettiin arguu isaanii dadhabaa deemuun dhuma irratti gutummaatti qaroo dhabbeeyyi ta’u. Dhibee kana ittisuuf qorichi gargaaru tokkoon isaa doolara 48 ykn gara birria 2000’n kan gurguramu yoo ta’u, qorichichaa walitti aansuun torbanoota hedduuf fudhachuun barbaachisaadha.	https://www.bbc.com/afaanoromoo/oduu-57046679
health	Koronaavaayiras: Biil Geetis talaalliin qabatanii irree keenya keessa waa awwaaluu fedhuu?	"Yaadonni shiraman ‘kana ta’uu malu’ [conspiracy theory] jedhan akka salphaatti hin laalamani. Warri dubbii kana foo’aa oolanis hojii dhabanii miti. Wanti hubachuu qabnu, waa’ee dubbii foo’uu yoo haasofnu waa’ee hawaasa bal’aa dubbachaa jiraachuu keenyadha. Warri dubbii foo’anis dhiibbaa guddaa waan uumaniif ergaan isaanii salphaatti addunyaa waliin-gauu danda’a. Fakkeenyaaf, gareen qorannoo Yuugoov jedhamu namoota 1,640 gaafachuun qorannoo taasiseen, Ameerikaanonni %28 ta’an biiliyeenarichi Biil Geetis, meeshaa diigitaalaa wayii talaallii sababa godhatee irree keenya keessa awwaaluu fedha jedhanii amanu. Yaadni kun warra Riippabliikaanota bira yoo ga’u, %44 ga’a. Kana deebisuuf Covid-19 akkamiin uumame isa jedhu ija warreen dubbii kana ibsaniin ilaaluun dansaadha. Warra dubbii foo’an kunneen biratti, vaayirasicha kan uume manguddoo kanadha jedhamee amanama. Kana mirkaneessuuf kan dhiyeessan ammoo, Biil Geetis osoo vaayirasiin kun hin dhufin dura waa’eesaa beeku ture kan jedhudha. Biiliyeenarri kun addunyaa to’achuun kaayyoosaa waan ta’eef vaayirasicha fide, san duuba talaallii uume. Talaallii sana keessas meeshaa ijaan hin mulanne dhoksee nukeessa awwaaluufi jedhanii yaadu. BBC’n wanti dhugaadhamoo jedhee Faawundeeshinii Biil Geetis yoo gaafatu ‘sun dhara’ deebii jedhu argate. Foo’aan dubbii kun Ameerikaa qofarratti hin xiyyeeffatu Dursaan Paartii Koministii Ruusiyaa ‘‘Warreen dhala namaa to’achuuf machaa’an kun maqaa talaalliitiin meeshaa nutti galchuu fedhu,’’ yoo jedhan dhaga’amee ture. Gorsaan Tiraamp duraanii Roojar Istoon ammoo, ‘‘namoonni tokko tokko koroonaavaayirasiif qoratamuu keenya baruuf wanti ta’e harka keenya keessa awwaalamuu qaba jechaa jiru,’ jechuun yaada kennanii turan. Ta’us garuu maqaa Biil Geetsi hin dhofne. Dubbiin Biil Geetsi kun jabaachaa kan dhufe yaada jaarsi kun Bitootessa darbe kennanitti aanseetu. ‘‘…Fuulduratti ragaan diijitaalaa vaayirasicha qabaachuufi dhiisuu keenya himu jiraachuu mala…’’ Dubbii isaanii gidduutti kan jedhanidha. ‘‘Ragaan diijitaalaa kunis eenyu akka qoratame, eenyu vaayirasicha akka qabu, eenyummoo talaallii akka fudhate sirriitti mul’isa,’’ jechuun kan ibsan. Kanatti aansee barreeffamni tokko maxxane. Mata-dureen barreeffamichaas, ‘Biil Geetis vaayirasicha qoluuf meemoorii diijitaalaa ijaan hin mul’anne awwaaluu fedhu’ kan jedhu ture. Barreeffamichis ka’umsa gabaasichaa kan godhate qorannoo Faawundeeshinii Biil Geetisiin geggeeffame tokkodha. Qorannoon sun kan dubbatu waa’ee kuus-ragaa namoota talaallii fudhatanii qopheessuudha. Lilmoon talaalliin itti kennamu halluu waan qabuuf warreen fudhataniifi hin fudhanne adda baasuuf hin rakkisu jedhee amana. Teeknooloojiin qorannoo kana keessatti ibsame garuu waan irree keessa awwaalamu kan jedhu hin qabu. Manneen dhugaatiifi ragadaa yookaan feesiivaalota irratti namoonni kaffaluu isaanii mirkaneessuuf qalama barruu duuba harkaarratti kaa’amuun wal-sima. Yookaan tumaa harkarraa fakkaata jechuu dandeenya. Miseensi garee qorannichaa Aanaa Jaakileeniik akka jettutti kun ammallee yaada qofaa yoo ta’u, tasuma namoota hordofuuf kan kaayyeffate miti jetti. Biil Geetis nu to’achuuf yaalaa jiruu? Manguddoon abbaa qabeenyaa Maayikiroosooftiifi tola-oolaan kun warra dubbii foo’uuf mijatanii jiru. Ingiliiz keessatti hordoftoota hedduu kan qabu fuulli Tiwiitaraa tokko, ‘‘Biil Geetis namoonni 700,000 ta’an vaayirasii kanaan akka dua’an mirkaneessanii’’ jechuun barreessee ture. Erga akkas jedhee boodas barreeffama kana viidiyoo nama Aleeksi Joonsi jedhamu irraa argate waliin walitti fidee kaa’e. Ergaa kana namoonni 45,000 ta’an qooddatanii jiru. Namoonni kan hin hubanne garuu Biil Geetis akkas akka hin jennedha. Viidiyoo sanarratti jaarsi kan dubbatan, talaalliin yeroofi qorannoo hedduu waan barbaaduuf suni taasifamuu baannaan miidhaan cinaasaa hamaa akka ta’u ture. Keessumaa jaarrolii irratti. Kana ibsuufis lakkoofsa yaad-rimee kaa’an. ""Fakkeenyaaf, manguddoota 10 keessaa tokkorratti talaalliin kun miidhaa cinaa yoo fide, Ameerikaatti namoonni 700,000 du’an jechuudha’’ kan jedhu ture. Akka dubbi footonni jedhanitti namoonni 700,000 nidhumu hin jenne Biil Geetis. Sana milkeessuufis hojjachaa akka jiran ragaan tokko hin jiru. Kan nama dhibu Biil Geetisiin ilaalchisuun dubbiin foo’amu kun dhiibbaan inni geessisaa jiru kan mul’atu mana maree bakka bu’oota ummataa Xaaliyaan bira ga’uu isaatiini. Miseensi Deentiroo Laa Nootiiviyaa jedhaman tokko ‘maaliif jaarsa kana mana murtii idil-addunyaatti hi himannu’ jedhanii turan. Biil Geetisiin alatti yaadonni talaallii iaalchisuun ka’an kami? Xaaliyaanitti sochiiwwan talaallii morman jabaatanii jiru. Viidiyoon namoota miiliyoona tokkoon ilaalameera jedhamu beekkamtii argateera. Viidiyichi kan odeessu vaayirasichi ta’e jedhamee kan uumame ta’uudha. Viidiyicharratti ibsa kan kennu qorataa Xaaliyaan Isteefaanoo Moontaanaarii jedhamudha. Qoricha uumuurratti diigrii qaba. Akka inni jedhutti, vaayirasichi kan uumame ilmi namaa dirqamaan talaallii akka fudhatuuf yaadameetu. Sana duubas Biil Geetis jiru jedha. ""Weerarri kun akka itti fufu taasifama, kunis kan taasifamu talaallii akka fudhannuuf sodaachisuuf. Achiis sooreyyiin daran sooromu,’’ jechuun amansiisuuf yaala. Eeshiyaattis warreen dubbii kana foo’an baay’ataniiru. Indiyaan ammoo, biyya hamiin akkasii itti baay’atudha. Talaallii biyyoota Lixaa irraa dhufu fudhachuu dhiisuuf sochiiwwan eegalamaniiru. Biyyi isaanii fincaan sa’aarraa talaallii argachuu akka dandeessu amanu. Duulli Feesbuukiirratti fudhatama guddaa argate tokko fincaan loonii waliin wal-qabata. Odeessa kana miiliyoonotatu qooddachaa jira. Dubbichi oduu gaazexaa ‘Ahimadaabaad Miirar’ jedhamurraa kan ka’edha. Gaazexaan kun Indiyaatti loowwan kabaja guddaa qaban irraa qorichii argamuu mala odeessa jedhu qabatee ba’ee ture. Talaalliin kunis kan hojjatamu, fincaan, dhadhaafi dhoqqee looniirraa akka ta’edha kan himu. Gabaasa kana durallee lammiileen Indiyaa hedduun fincaan loonii dhuguu eegalanii turan. Ammas ittuma jiru. Biyyattiitti sa’aaf kabaja guddaatu kennama. Saani qulqulluudha. Kan nama ajaa’ibu fudhatama guddaa yaadni argate kun bifa isaa jijjiiraa demuu isaati. Dubbichi gaazexaa sanarraa fudhatamus, Ahimadaabaad Miirar qorichi fincaan irraa ni hojjetama hin jenne. Gaazexichi ogeessa fayyaa dubbisuun kan maxxanse, ‘fincaan saawwaa qabiyyee talaallii Covid-19’f oolu qabaachuu mala’ gabaasa jedhu ture. Warri dubbii foo’uu irratti argaman garuu, dhimmicha sanarraa fageessaniiru. I/G giddu-gala qorannoo fayyaa Indiyaa kan ta’an Dr. Raajiinii Kaanti, dhuguma fincaan yookaan dhoqqeen sa’aa koroonavaayirasii nifayyisaa jechuun BBCn gaafatee ture. Isaanis, ""Ragaafi qorannoon kana mirkaneessu jiraachuusaa hin beeku’’ jedhaniiru. Kutaan Ministeera Qonnaa Indiyaa jalatti dhaabbate tokko garuu, ammaaf talaalliin koroonaavaayirasiif argamuu baatus, fincaan, dhoqqeefi dhadhaa sa’aa walitti makuun qoricha hojjachuuf ni yaalama jedhee ture."	https://www.bbc.com/afaanoromoo/oduu-52906634
health	Koronaavaayiras: Ameerikaan ‘Giriin kaardii’ guyyoota 60'f kennuu dhaabdeetti jedhan Tiraampi	Iyyaannoo lammiileen biyyoota alaa Ameerikaa keessa dhaabbataadhaan jiraachuuf dhiyeessan sababa koroonaavaayirasiin fudhachuu dhaabuu Doonaaldi Tiraampi beeksisan. Ergaa tiwiitara irratti maxxanseefi ifaa hin taane baasanii tarkaanfiin amma fudhanne carraawwan hojii lammiilee Ameerikaaf eega jedhaniiru Tiraampi. Tajaajiloonni viisaa hedduun sababa weerara kanaan erga cufamanii bubbulanii jiru, akkamiin tarkaanfiin kun hojiirra oola kan jedhu ammas gaaffiidha. Tiraampi ta'e jedhanii qeeqa irratti dhiyaatu ofirraa maqsuuf akkas godhu kan jedhan ammoo qeeqxota isaaniiti. Warri Dimookraatotaas mootummaan vaayirasicha sababa  godhachuun baqattoonni akka hin seenne dhorkaa jiru jedhanii himatu. Dhimmi baqattummaa kun ammoo Tiraampiif mata-duree duula filadhaa filannoo Sadaasa dhufuu kan tureefi sababa weerara kanaatiin kan dhaabbatee turedha. Ibsa koroonaavaayiras ilaalchisee Waayitaawusitti kennaa turan irratti ajajni kun Roobii kan dabarfamu akka ta'eefii haala dinagdee biyyattii irratti hundaa'uun kardii kennuu dhiisuun yeroo sana caaluufillee dheereffamuu kan danda'udha jedhan. Wiixatarra ''baqattoota hunda dhorkina'' jedhanii ibsanii kan turan, erga abbootiin qabeenyaa muraasni itti dheekkamanii booda yaada isaanii jijjiiranii jiru. Tarkaanfiin ammaa kunis hojjattoota hayyama yerootiin seektaroota kan akka qonnaafi teeknooloojii keessa hojjatan nimiidha jedhameera. Giriin kaardiin maalidha? Doonaaldi Tiraampi maal jedhani? Sababa koroonaavaayirasiitiin lammiileen Ameerikaa ,iiliyoona 20 ta'an hojii isaanii dhabaniiru. Mootummaanis hojiisaaniitti akka deebi'an gochuuf dirqama qaba jedhaniiru pirezidantichi. ''Ameerikaanonni osoo hojii dhabanii jiranii lammiileen biyyoota biro nutti yaa'anii hojiisaanii fudhachuun waan dabaati'' jechuun haalicha ibsani. Hojjattoota lammii US ta'an eeguu feena, gara fuulduraattis daran eegumsa isaaniif goonu cimsaa kan deemnu ta'a. Ajajni Tiraampi kun qaamolee seeraa irraa mormii kaasuu mala. Akka 'Johns Hopkins University' hordofuun ragaa baasaa jirutti, Ameerikaan namoota 820,000 ol vaayirasichaan duraa qabamuun addunyaarraa dursaa jirti.	https://www.bbc.com/afaanoromoo/oduu-52375440
health	Koronaavaayirasii: Arjantiinaan miidhaa Covid dandamachuuf dureessota 12,000 irra gibira keesse	Arjantiinaan dureessota biyya isheerra gibira addaa keesse. Galiin gibira kana irraa argamuus meeshaalee wallaansa fayyaafi kanneen sababii koronaavaayirasitiin miidhaman deeggaruuf oola jedhameera. Miseensonni mana maree biyyattis 'gibira miliiyenarootaa' kan yeroo tokkichaan kanfalamu kanas deeggarsa sagalee 42/26'n raggaasisaniiru. Haaluma kanaanis soreessonni qabeenyaa hanga doolaara biiliyoona 2.5'tti tilmaamamu qaban gibira kana kanfalu qabu. Biyyattii keessattis namoonni qabeenya hanga kanaa qaban kuma 12 ta'u jedhameera. Arjantiinaan biyyoota addunyaa koronaavaayirasiin garmalee miidhaman keessaa tokko dha. Ragaa hanga ammaa jiruun lammiileen ishee miliyoona 1.5 vaayirasichaan kan qabaman yoo ta'u, kuma 40 kan ta'an ammoo lubbuusaanii dhabaniiru. Biyyi ummanni ishee waliigalaa miliyoona 45 qofaa taate Arjantiinaan, baay'ina lakkoofsa namoota vaayirasichaan qabamaniin addunyaarraa sadarkaa shanaffaa irratti argamti. Kunis haala baay'ina ummata ishee waliin wal bira yoo qabamu, biyya xiqqoo namoonni miliyoonaan lakkaa'aman vaayirasichaan qabaman taatee jirti. Uggurawwan facaatii vaayirasichaa to'achuuf biyyattiin keessee turte dhiibbaa olaanaa taasisuu himama. Biyya hojii dhabdummaan keessatti baayyateefi hedduun hiyyuummaa keessa itti jiraataniitti uggurri kaa'amee caalaa haalicha harbesseera. Arjantiinaan bara 2018 irraa kaasee kufaatii diinagdee keessatti argamti. Kanneen seera gibira kana raggaasisan keessaa tokko akka jedheetti seerichi namoota gibira kanfalan keessaa kan 0.8 0% ta'an qofaa ilaalatta. Abbootiin qabeenyaa biyya keessa jiraatan %3.5, kanneen biyya biraa jiraatan ammoo %5.25 akka kanfalaniif murteen kan darbe. Maallaqa gibiraan walitti qabamu keessaas kan harka 20 ta'u bittaa meeshaalee wal'aansaaf, harki 20 daldaltoota daldala xixiqqaatiif, harki 20 kanfaltii manneen barnootaa ijoolleef, harki 15 ammoo misooma hawaasuummaaf yoo ta'u, kan hafe dhibbantaa 25 ammoo hojiiwwan boba'aa uumamaatiif akka ooluu AFP'n gabaaseera. Pirezidantiin biyyatti Albertoo Farnaandeez maallaqa biyyatti pesoom biiliyoona 300 walitti qabuuf karoorafataniiru. Haa ta'u malee, gareen paartii mormiitootaa gama isaanitiin kun gibira yeroo tokkichaa ta'u waan hindandeenyeef, invastaroota biyya alaa sodaarra buusuu danda'a jechuun qeequ.	https://www.bbc.com/afaanoromoo/oduu-55190123
health	Lammiileen Keeniyaa waraqaa ragaa sobaa Covid qabatanii imaluuf turan to’ataman	Qondaaloti lammiilee Keeniyaa waraqaa ragaa sobaa Covid irraa bilisa tahuu agarsiisu qabatan 21 buufata xiyyaaraatti to’atan. Jarreen kunneen Keeniyaarraa gara Yunaayitid Arab Imireetis(UAE)’tti imaluuf turan. Dhimmi kun erga UAE lammiilee Keeniyaa waraqaa ragaa sobaa qabataniiru jette viizaa dhorkiteen booda barame. Shakkamtoonnis  Jimaata har’aa mana murtiitti dhiyaatu jedhameera. Miidiyaaleen Keeniyaa namoonni Covid’n qabaman ammallee dabalaa jiru jedhu, kanaanis,Kamisarraa qabee namoonni baay’inaan akka walitti hin qabamne dhorkameera. Jalqaba torbee kanaarratti UAE  Keeniyaa, Somaaliyaa, Liibiyaa, Tuniiziyaafi Aljeeriyaa dabalatee biyyoota 13f viizaa kennuu dhaabdeetti. Imaltoonni 21 gara Dubaayitti ce’uuf yeroo yaalan buufata xiyyaaraa Keeniyaa, Naayiroobii argamutti gaafa Kamisaa qabamaniiru. Waraqaa ragaa sobaa negatiiva tahuu isaanii agarsiisu imala dura hojjechiisuun himataman. Imala xiyyaaraa biraan lammiileen Keeniyaa 100 waraqaa ragaa sobaa waliin qabaman booda yeroo qorataman walakkaan isaanii vaayirasichaan qabamaniitu argaman kan jedhe Naayiroobii Niiws dha. Keeniyaatti namoonni dhukkuba kanaan qabaman 80,102 yoo tahan 1,427 immoo lubbuu dhabaniiru. Kamisa kaleessaa immoo namoonni haaraa 780 vaayirasichaan qabamuu ministeerri fayyaa Keeniyaa beeksiseera. Namooni iddoo tokkotti akka walitti hin qabamne dhorkullee gaafa Kamisaati labsame. Lafa cidhaatti namoota 50, taaziyaaf immoo namoota 100 qofatu eeyyamama. Tajaajilli waldaa immoo namoota 90 qofa akka tahu beeksifameera.	https://www.bbc.com/afaanoromoo/oduu-55107733
health	Covid-19: Tiraamp ''guyyoonni dhufan muraasni kan qormaata dhugaati'' jedhan	"Pirezidaantiin Ameerikaa Doonaald Tiraamp haala gaarii irratti akka argaman himuun garuu 'guyyoonni muraasni dhufan yeroo qormaata dhugaa tahu' jedhan. Viidiyoo eda galgala Tiwiitera isaanii irratti maxxansaniin waa’ee fayyaa isaanii ergaa miira wal makaa qabu ibsaniiru. Hakiimni Tiraampi akka jedhanitti pirezidaantichi erga qoratamanii vaayirasii koroonaan qabamuunsaanii mirkanaa’een as fooyya’aa jiru. Tiraampi halkan lammaffaa hospitaalatti dabarsaa jiru. Dr Shiin Kolonii waa’ee fayyaa pirezidaantichaa irratti ibsa kennaniin ‘’amma guutummaatti yeroo qulqulleesinee dubbannu tahuu baatuyuu gareen isaanii abdii gaarii akka qaban’’ himaniiru. Ergaa viidiyoo daqiiqaa afurii maxxanfame irratti Tiraampi suufii karabaataa malee uffachuun yoo dubbatan dookterootaa fi narsoota hospitaala ciisanii yaalaman ‘Reed National Medikaal Center’ jedhamuu galateeffataniiru. "" Miira gaariin waan natti hin dhagahamneef asan dhufe, ergan dhufee amma fooyyee gaarin qaba,’’ jedhan. Itti dabaluun ‘’ guyyoota muraasa itti aananiif qormaata dhugaa tahuu mala, guyyoota dhufan kanneen keessatti maal akka tahu ilaalla,’’ jedhan Duula na filadhaa irratti hirmaachuuf akkafedha qabanii tures himaniiru. Tiraampi filannoo pirezidaantummaa Sadaasa 3 bara 20202 gaggeeffamuuf Joy Baayiden waliin morkatu. Koroonaavaayirasiin qabamuun isaanii karaa Tiwiiterii ibsuun duulli na filadhaa isaaniis addaan cite. Dabalataan guyyaa filannoon dura abbaa seeraa haaraa akka mirkanaa’uuf gochuuf kan yaalan irrattis shakkii uumera. Haala Fayyaa Tiraampi maal beekna? Sanbata ganama Dr Koniliin pirezidaantichaaf hanga ammaatti gargaarsi oksijinii hin kennamneef, akkasumas sa’a 24 darbaniif qaama gubaa irraa bilisa turan jedhan. Akka ibsa Waayit Haawusitti pirezidaantichi guyyoota itti aananiif achuma hospitaala Walter Riid jedhamu keessa tursiifamuun yaalamu. Hakiimni kun akka jedhanitti fooyyee fayyaa isaanii irratti abdii guddaa qabu garuu yoom akka fayyanii hospitaalaa bahan irratti hin dubbanne. Dursaan Waayit Haawus Maarki Miidoo ammo fayyaa pirezidaantichaa ilaalchisee akka yaaddoo qaban himuun ammayyuu fooyyee agarsiisan hin qaban jechuun dubbatan. Miidiyaaleef akka himanitti mallattoleen fayyaa pirezidaantichaa sa'a 24 darbanii ''kan nama yaaddessu'' qaba. ''Kan sa'a 48 itti aanani ammoo baay'ee murteessaa taha,'' jedhan. Tiraampi namni ganna 74, namni furdina akka malee keessatti argamu ammoo koroonaavaayirasiif saaxilamaa akka tahetti himamam. Hanga ammaatti qorichoota akka remdesivir jedhamaniin yaalameera jedhan. Hakiimni isaan yaalu deeggarsa hargansuu oksijinii akka hin taasifneef himanis miidiyaalen Us akka gabaasanitti ammoo gara hospitaalaa geeffamuun dura pirezidaantichaaf Waayit Haawus keessatti deeggarsi hargansuuu oksijinii kennameera. Rakkoo hargansuu qabaachuunsaanii ifatti wanti barame hin jiru."	https://www.bbc.com/afaanoromoo/oduu-54407017
health	Shamarree Salaamaawwiit miidhaa asiidiirraa lubbuun ooltus ammas yaaddoo qabaachuu himti	Salaamaawwiit Hunanyaa shamarree waggaa 24 yoo taatuu, ogummaa faarmaasitiin eebbiifamuun faarmaasii dhunfaa tokko keessatti mindeefamuun hojjataa turte. Naannoo Amaaraa Aanaa Hulati Ijju Inaseetti jiraattuu magaalaa Qaraaniyoo kan taate Salaamaawiit nama Yihenawu Fantaa jedhamuun miidhaan asiidii irra gahee ture. Ammas namuma kanaan isheefi maatii isheerra dorsiisni gahaa jiraachu dubbatti. Miidhaa asiidii irraan gaheen balleessaan irratti argamuun hidhaan waggaa 14 kan itti murtaa'e yoo ta'u, ammas mana hidhaa keessaa bilbiluufiin akka dorsisuufi bahee miidhaa gara biraa nurraan gahu danda'a jechuun yaaddoo keessa jiraachuu dubbatti Salaamaawiit. Salaamaawiitii miidhaa asiidii irra gaheen gurriishee lamaan kan miidhaman yoo ta'u, fuullishee, mormi, digdiifi harmishee tokkoos asiidiichaan gubateera. Gogaa qaamashee miidhaa olaanaan irra gahee wallaanuuf wallaansi baqaqsanii yaaluu taasifamuufii dubbatti. Namni miidhaa irraan gahe kunis Salaamaawiitiin si jaaladheera jechuun waggoota shaniif hordofaa ture himti. Miidhaan yoo irra gahu kun kan jalqabaa miti Waggaa tokkoon dura osoo gara bataskaanaa deemaa jranuu eegee hiriyaashee waliin akka reebeefi mana yaalaa deemuun wallaanamanii akka turan yaadatti. Yeroo sanattis miidhaa irra gahee ilaalchisuun waajiira poolisii magaalaa Mooxaatti iyyachu kan dubbatu Salaamaawiiti, poolisiin tarkaanfii namticha miidhaa irraan gahee irratti fudhate omtu akka hin turre kaafti. Namtichi dorsiisoofi reebichaan hin dhaabannee kunis ALI Muddee 18, 2014 tto faarmaasii ishee keessa hojjataa turte dhaquun, asiidii joogiitti baatee ture irratti dhagalaasuun gogaashee gubuun miidhaa qaamaafi qor-qalbii cimaaf akka saaxilamtu gochu dubbatti. Jecha ''Eenyummaa kiyya balleessuuf ture kan barbaade,'' jedhu haasaa ishee jidduutti irra deddebiin kaafti Salaamaawiiti. Poolisiin yeroo namni kun reebiicha irraan gahu kan hin birmatiniif, erga asiidiin miidhaa irraan geessiseen boodas nama kana to'achuuf fedhii akka hin qabne kaasuu Salaamaawiitiifi obboleessi ishee Anteneh Hunanyaa. ''Miidhaa narraan gahee osuma aanicha keessa jiruu poolisoonni to'achuuf fedhii hin agarsiifne ture. Baatii tokkoon booda namoota biraatu qabee poolisiitti kenne. Erga asiidicha narratti naqeen booda lubbuun hafuunkoo waan isa aarseef maatiikoo biratti bilbiluun doorsiisaa ture,'' jetti. ''Karra faarmaasichaa irra osoon taa'ee jiru joogiitti waan ta'e qabate dhufe. Ani kun ni ta'a jedhee waanan hin yaadneefu taa'eetuman eegeen. Achiin narratti naqe,'' jechuun BBCtti himte. AMmas miidhaa irra gaheeraa kan gutummaan hin bayyanatiinis Salaamaawiitti, gara magaalaa keessa jiraataa turte Qaraaniyootti deebii'u akka hin barbaadne himti. Amma Baahirdaar jiraataa Finfinneetti deedeebii'uun wallaanamaa jirti. Baasii wallaansa ishees maatii isheetu danda'e. Hanga ammaattis maatiin baasii birrii miliyoona 1.2 ol baasuu obboleessi ishee Antenah ni dubbata. ''Firri dhihooofi fagoo kan qabu gurguruun wallaansa isheef oolcheera,'' jedha. Mantichi garuu ammas mana hidhaatii bilbiluun maatii dorsiisaa jira jedha. ''Essuumni keenya Mooxaatti argaman tokko jiru. Isaan situu akkan hin fuune godhee jechuun osoo hin hidhamiin durayyuu itti dhaadata ture. Naannoo manasaattis mul'atee ture. AMmas miidhaa akka irraan gahu maluu yaaddoo qabna,'' jedha Anteenaan. Nama kanas yaalii maatiin taasiseen ofumaan qabuun poolisiitti kennu hima Anteenaah. Waajjira poolisii Aanichaatti ittigaafatamaan kutaa qorannoo yakkaa, inspeektar Birhaanu Adimaasuu dhimma kanarratti gaafatamanii, ''Yeroo dheeraaf waliin akka turan beekama. Nuti erga gochiichi raawwatameen booda dhageenye. Isaan booda 'adda baasuun achi' jedhi jenaan 'si hin barbaadu' jenaaniin gochaan kun kan raawwate,'' jedhan. Shamarree miidhaan irra gaheefi kan maatiin jedhu dhiisuun waan namni miidhaa qaqabsiisee qabachuun gochaa raawwatame xiqqeessuuf yaaluun ittigaafatamummaa seeraan kennameefiin sirriidhaa? jedhamun BBC kan gaafataman ittigaafatamtichi akkas jechuun debii kennan. ''Gochaa sukkaneessaan kun jibbisiisaafi ajeechaan oliidha. Isaanis akka jedhan waajira poolisiin hin dhufne. Namtichis alkaniifi guyyaa magaalaa keessa socho'aa ture. Hanga harka keenya keessa hin galleetti nuti eelboofneeti jedhamuu hin danda'amu. Bifaani isa hin beeknu turre. Akka isaan jedhan osoo hin taane, waajiira nayeenyaa waliin ta'uun to'anne,'' jedhan Insipeektar Birhaanuun. ''Murteen hidhaa waggaa 14 gahaa miti'' Dhimma Salaamaawiitti hordofaa kan jira, Waldaa Dubartoota Oggeessoota Seeraa Itoophiyaa Damee Naannoo Amaaraatti itti gaafatamtu kan ta'an Addee Muluugoojjaam Damis akka jedhaniitti dhimmichi yaaddeessaadha. Abbaan alangaa miidhaa asidii ''miidhaa qaamaa cimaa'' jechuun himannaa banuunsaa sirrii akka hin turree, addabiin miidhaa irra qaqabee waliinis kan wali hin ginnee akka murtaa'uuf sababa ta'u BBCtti himan. Miidhaan asiidii kan lubbuu balleessuu danda'u waan ta'eef, yaalii lubbuu balleessuu jedhamuuf fudhatamu akka qabaatu dubbatu. ''Erga tokkicha murteen kennamee himannaa fooyyeessuun hin danda'amu. Garuu ammoo gara fuuladuraatti miidhaawwan akkasii akka yaalii ajjeechaatti akka ilaalamuuf abbaan alangaa ajaja akka baasuuf torban kana xalayaa galfanneera jechuun BBCtti himan Aaddee Muluugoojaam. Gaaffiiwwan Salaamaawiitti gama fitaabeeritiin dhiyeessituuf waldichi deeggarsa taasisaaf jiraachu fi ol iyyannoo mantichi dhiyeessees tol-ooltoonni waldichaa hordofaa jiraachu himte. ''Dhimma Saalaamaawiitiif poolisiinis ta'e abbaan alangaa xiyyeeffannoo hin kennine jennee amanna,'' jedhu oggeettiin seeraa tun. Furmaanni maali? Osoo miidhaawwan saala bu'uurreeffachuun dhiheenya keessa raawwatan walfakkaatoo ilaalleerree, namoonni miidhaa qaqabsiisan haleellaawwan adeemsa yerootiin dabalaa adeemu qaqabsiisu. Kanneen miidhaan irra gahe ammoo waan gochu qaban wallaaluun ykn qaama isaan dhagahu dhabuun calisuu filatu. Sabla Nugusee kan jaalallee isheetiin ALI Muddee 30, 2014tti ibiddaan gubachuun lubbuunshee darbe, ajeechaan dura reebiicha irraan gahaa akka ture obboleessi ishee Yaa'iqoob Nugusee BBCtti himee ture. Dhimma kanarratti hojjataa kan jirtuu hooggeettiin seeraa Hiliinaa Birhaanu gama isheetiin, ''miidhaawwan kunnee asiidii itti naquu ykn ajjeechaan kan eegalan miti'' jetti. Gochaawwan nageenyaafi tasgabbii dubartootaa miidhaniifi gonkumaa fudhatama hin qabne garuu kan hawaasni balaalleeffachu hin barbaadne kanneen dhuma sukkaneessaa kana irra qaqabsiisan jiraachu dubbatti. Dubartoonni akkuma lammii biraatti biyya nagaan bahanii galuu itti hin dandeenyeetti maaliif gibira kanfaluuf gaafatamu? jetti. ''Kun yoo hin taane ammoo dhaabbata dhiiroota qofa tajaajiluuf dhaabbate ta'a'' kan jettu Hiliinaan, akkas taanaan dhaabbileen wallakkaa hawaasa Itoophiyaa hin tajaajjillee dhaabbata Itoophiyaa ta'u hin danda'u jeetti. ''Kana barattee, shamarree, amantaashee ykn bareedduu kkf jechuun gaddasaanii kan dhuunfaa gochu hin qabnu. Dubartiin lammii taatee kamuu, ishee beeknuufis beekuu baannus, miidhaan irra gahuu sirrii miti jechuu qabna,'' jetti. Hawaasni ilaalcha isaa fooyyeessuun, dhaabbileen akka miidiyaafi poolisii jiranis dubartoota akka lammiittii tajaajiluu yoo hindandeenyee, hawaasa %51 ol tajaajiluu akka hin dandeenyeetti kan agarsiisuudha jetti Hiliinaan.	https://www.bbc.com/afaanoromoo/oduu-61287647
health	Koronaavaayiras: Istaadiyeemiiwwan, wiirtuleen ispoortii gara iddoo 'adda baasanii tursiisuutti' jijjiiraman	"Istaadiyeemonni guutummaa addunyaarraa gara hospitaalota yeroo ariifachiisaatti jijjiiramaa jiru. Weerarri koronaavaayirasii hospitaalota akka malee dhiphisuu isaatiin hojjetoonni fayyaa dhukkubsattoota bakka kaa'an dhabaniiru. Bakki bal'aa akka isteediyoomii ammoo lakkoofsa dhukkubsattoota koronaavaayirasii dabalaa jiru kanaaf akka falaa gaarii ta'aa jira. Istaadiyemiin biyya Naayijeeriyaa Oniikan jedhamu magaalaa Leegoos keessatti haareffame tokko giddu-gala wal'aansa koronaavaayirasiitti jijjiirame. Istaadiyemiin guddaa kun akkuma irra deebiin haaromfameen osoo taphni tokkollee itti hin taphatamiin ture kan kanaaf tajaajiluu jalqabe. Naayijeriyaa keessatti Leegoos giddu-gala weerara koronaavaayirasiidha.  Biyyattiin yeroo ariifachiisaa kana  weerara dhibee hamaa kana ittisuuf waan godhu dhabdee wayita jirtutti istaadiyeemii 5,000 qabatu kana gara dhaabbata fayyaatti jijjiirte. Istaadiyeemiin kun siree 110 qabachuu danda'a.  Sireen galeefii akka hospitaalaatti akka tajaajilu kan ijaare ammoo mootummaafi baankii daldalaa waliin ta'uun ture. Istaadiyeemiin kun gara hospitaalaatti jijjiiramuun ammoo dhiibbaa Hospitaala Yabaa irra jiru xiqqeesseera. Gaazexeessitoonni tokko tokko ammoo istaadiyeemicha akka hospitaalaatti gargaaramuun sirrii miti jechuun qeeqan. Walitti-qabaan Koree Ispoortii duraanii kutaa biyyattii Kiweekee Tandooh istaadiyeemicha akka hospitaala yeroo rakkinaatti fayyadamuun sirriidha jedhe. ''Istaadiyeemicha akka hospitaala yeroo ariifachiisaatti fayyadamuun rakkoo hin qabu,"" jechuun BBC Sport Africa'tti himeera. ""Kun waan guutummaa addunyaa irratti ta'aa jirudha. Istaadiyeemiin Riyaal Maadiriidiifi Istaadiyeemiin Marakaanyaa biyya Ispeen keessatti tajaajila walfakkaatuuf oolaa jiru. Yeroo rakkina akkasii kana keessa, tajaajila ummataaf waan ta'eef waan duuba ilaalan miti."" ""Ameerikaa keessatti yeroo obomboleettiin hamaan mudatee ture, istaadiyeemonni Luziyaanaa keessa jiran hundi isaanii jiraattota buqqa'an kan keessa turan ta'ee gargaare."" Gaazexeessaan ispoortii Leegoos jiru Kelechii Nikooroo maaliif istaadiyeemiin sun Laagoos keessatti akka wiirtuu shakkamtoota Covid-19 adda baasuun keessa tursiisaniitti filame gaafatamuu qaba jedha. Sababiin isaa jedha gaazexeessaan kun, Addabaabaayiin Taafaawu Belewaa kan hektaara 14.5 bal'atuufi ayyaanota gurguddaa mootummaan qopheessuuf akka wiirtuutti tajaajilu dura filatamuu qaba jedha. ''Dhaabbileen hawaasaa akka wiirtuuwwan wal'aansaatti tajaajiluu nan deggara. Jireenyi murteessaadha garuu akka Naajeeriyaatti ilaalcha siyaasaatu jira. Bakkawwan babal'aa istaadiyeemii Onikaanitti dhiyoo ta'an ni qabna,"" jedhe. ""Dursa sun yaadamuu qaba ture. Isteediyeemichi maaliif kan jalqabaa ta'ee?"" Yaaddoon isaa istaadiyeemiin kun miidhaan irra gaheen booda erguma weerarri dhibee kanaa badeellee deebisanii suphuudhaaf rakkisaa ta'uu malaadha. ""Istaadiyeemonni biroon guutummaa addunyaarraa yeroo weerara dhibee kanaa fayyadaa jiru dhugaadha. Biyya kana keessatti kunuunsi istaadiyeemiif taasifamuu dhabuun abaarsa ispoortii Naajeeriyaan qabdudha,"" jechuun ibsa. ""Yoo wanti kun hundi darbe miidhaan istaadiyeemiirra gahe marti ni sirrataa laata?"" Kilabiin Biraazil Saantos jedhamu laawonjii istaadiyemii isaa keessatti kilinikiin kan yeroo akka baname beeksisee ture. Istaadiyeemii Riyaal Maadiriid kutaa konferaansii isaa keessatti ammoo sireen 5,000 hojjetameera. Istaademiin isaa ammoo kuusaafi rabsaa meeshaaleen wallaansaa ta'uun tajaajilaa jira. Biyya Ingilitti ammoo Tootinhaam Hotispar bakka konkolaataan dhaabbatan istaadiyeemii jalatti hojjetame akka kuusaa nyaataaf gargaaruuf hayyameera. Haaluma walfakkaatuun kilabiin Barnilees Hospitaalli Iist Laankis jedhamu akka man-kuusaatti akka fayyadamuuf hayyameera. Ameerikaa keessattsi dirreen US Open keessummeessuun beekamu Biilii Jiin Naashinaal Teenis Senter wiirtuun leenjii isaa akka dhaabbata fayyaatti tajaajiluuf Bulchaa Niiwu Yoork waliin waliigalteerra gahameera."	https://www.bbc.com/afaanoromoo/oduu-52172030
health	Yaaddoon cimaa akkamiin rakkoo guddaa namatti uumuu danda'a?	Haala kam keessattiyyuu waan hamaan ni uumama jedhanii yaaduun, fayyummaa xiinsammuu keenya miidhuu danda’a. Ofii akkamiin waan hamaa yaaduu irra daddeebiin uumamu dhaabuu dandeenyaa? Fakkeenyaaf, hojii itti mindeeffamuuf barbaaddan tokkoof qoramtanii, gaaffii fi deebii darbuun qormaata sadarkaa lammaffaa isaa eegaa jirtu haa jennu. Yeroo kanatti sadarkaa kana irra ga’uu keessaniif gammadaa, qophii isa itti anuu taasistuu? Yookiin yaadni keessan kallattiin yoon kana kufe maalan ta’an kan jedhu yaaduu eegala? “Kana yoo hin arganne, ani bu’aa hin qabu” ofiin jechuu dandeessu. Tarii ammoo hiriyyaa keessaaniif ergaa barreessitanii, yoo deebii hatattamaa hin arganne, sammuun keessan namni kun tarii hojii qabatee waan jiruuf naaf hin deebisne jedhee yaaduurra, waan hamaa kan akka namni kun natti aareeraa laata jedhu yaaduu eegaltan ta'a. Sammuun keessan yeroo hedduu yaaddoo hamaa isin irratti, maatii keessan ykn addunyaa irratti uumamu danda’aa laataa jedhee yaadas ta’uu danda’a. Yoo amala akkanaa ofirratti agartanii jirtu ta’e, amala ‘catastrophising’ jedhamuuf saaxilamuu maltu. Innis amala xiin-sammuu yeroo carraan wanti hamaa itti uumamuu malu garmalee guddaadha jennee yaadnuu fi mudannoo tokko booda bu’aan hamaa uumamuu danda’aa jennee guddisnee akka yaadnu uumamudha. “Kun haala yaada garmalee jallataa ta’ee, miira cimaa sadarkaa to’achuu hin danda’amnee fi takka takka ammoo garmalee guddaa ta’edha,'' jechuun ibsan Kaanadaa Albertaatti, ogeessi fayyaa xiinsammuu Dr Paatrik Keelan. Qorannoon bal’aan akka mul’isutti, amalli catastrophising jedhamu kun fayyummaa xiinsammuu irratti miidhaa guddaa uumuu danda’a, akkasumas miira yaaddoo dhukkubbii walitti fufaa waliin dhufu fiduu danda’a. Catastrophising jireenya keenya keessa yeroo kamittuu uumamu danda’a – ta’us garuu sodaan Covid-19, rakkoo siyaasaa fi yaaddoo diinagdee waliin walitti dabalamee, amalli kun caalatti akka uumamu gochuu mala. Maarsaa yaada hamaa kana cabsuuf furmaata barbaaduun, miraa fi hamilee nama kamiyyuu ni jabeessa. Waggootii muraasa darban keessatti, qorannoon akka ibsuutti yaadni catastrophising dhibee xiinsammuu hedduu biroo kan akka post-traumatic stress disorder fi obsessive-compulsive disorder jedhamaniiif darbeeyyuu psychoses biroof nu saaxiluu mala. Yaadni yaaddoo waan hamaa ykn Catastrophic thinking, dhukkubbii qaamaallee fiduu danda’a. Haala kana keessatti yaadni akkanaa dhukkubbiin jiru akka yeroo dheeraaf turu goochuu danda’a. Fakkeenyaaf mataa bowwuu cimaa qabaachuun kaansarii sammuudha jettanii yaaduu dandeessu. Yaaliiwwan qorannoo taasifaman akka mul’isanitti yaadni akkanaa dhukkubbiin kun akka cimaa ta’e sammuu keenyatti himuu danda’a, kanaaf dhukkubbiin sun cimaa fi yeroo dheeraaf kan turu ta’uu danda'a. Namootni tokko tokko namoota kaanirra maaliif akka yaada hamaa ykn catastrophic thinking caalaatti qabaatan wantoonni ibsan hedduudha. Amala eenyummaa – kan uumamaan qabaannu- neuroticism jedhamu adda addaan akkanaa maaliif akka uumaman hanga tokko ibsuu danda’a. Mala yaadaa akkanaas miseensota maatii keenya irraa baruu dandeenya. Yeroo hunda yeroo maatiinkee taatee kamiifuu bu’aa hamaan akka uumamu yaadan argiteetta yoo ta’e, atis haala cimaa kamiifuu ilaalcha wal fakkaataa qabaachuu dandeessa. Haalli nuti amma keessa jirrus kana keessatti ga’ee ni qabaata. Jalqabumaan miira yaaddoo fi sodaa qabda yoo ta’e, wanti xiqqaanillee marsaa yaada hamaa keessa si galchuu danda’a. Yoo waggootii tokko ykn lamaan darban keessatti yaadni keessan gara yaaddoo hamaatti geeddaramaa akka jiru agartaniittu yoo ta’e, kun waan akkanumaan uumame ta’uu dhiisuu mala. Haalli addunyaan keessa jirtu ykn oduun addunyaa yaada yaaddoo hamaa ykn catastrophising daran guddisaa deemuu akka danda’an ragaaleen agarsiisan jiru. Maddi yaada yaaddoo hamaa keenya waan fedhe yoo ta’eyyuu, ogeessotni xiinsammuu akka jedhanitti, marsaa yaada yaaddoo hamaa kana cabsuun ni danda’ama. Wanti kun uumamaa jiraachuu isaa baruun waan ijoodha, kanaaf tarkaanfiin jalqabaa yaada keenya yeroof dhaabuun sammuun keenya gara yaaddoo hamaa cimaatti galaa aka jiru hubachuudha. Keessumaa wanta tokko haala dimshaashaa bu’a qabeessa hin taaneen yaaduu dhiisuu fi wanta tokko kan ta’erra garmalee ol guddisanii yaaduu keenya hubachuu qabna. Kaayyoon kanaa, ragaa fuldura keenya jiru irratti hundaa’uun haala keessa jirruuf ilaalcha madaalawaa ta’e qabaachuu baruudha. Haala kanaan yaada keessan qoqqooddanii ilaaluun jalqaba irratti waan cimaa ta’uu danda’a, ta’us garuu shaakala waliin salphachaa deemuu mala. Fakkeenyaaf, si’a meeqa haalli tokko bu’aan isaa hamaadha jettanii erga yaaddanii booda, bu’aan isaa garuu isa yaaddan irra waan gaarii ta’ee argame kan jedhu galmeessuu jalqabuu dandeessu. Haala kanaan, amalli yaada yaaddoo hamaa ykn catastrophising yeroo meeqa akka yaaddoo barbaachisaa hin taane akka uumu hubachuu dandeessu. Dhugaa kana hubachuun, yeroo itti aanutti yaada akkanaa keessa seenuuf yeroo jettan, sodaa keessan hir’isuu irratti jabina isiniif kennuu danda’a. Wanti hamaan ykn hammeenyi bakka hunda jira miti.	https://www.bbc.com/afaanoromoo/articles/cp4d0d1gd5xo
health	Fayyaa fi miidhagina: Wal'aansa bareedinaa Masriitti namoota gahuumsa hin qabneen kennamu	Qorannoon BBC Masriitti namoota gahuumsa hin qabne garuu wal'aansa miidhaginaa balaa guddaa qabu kennan saaxile. Gaazexeessitoonni BBC guyyaa sadi keessatti hayyama wal'aansa kennuuf isaan dandeessisu argataniiru.	https://www.bbc.com/afaanoromoo/oduu-61285507
health	Dhibee Busaa: Maxxantuu qoricha busaa artemisinin dandamachuun fayyaa hawaasaaf yaaddeessa	Maxxantuun (parasite) dhibee busaa nama qabsisuuf ka’umsa taate, qoricha dhibee busaa fayyisu dandamachaa akka jirtu saayintistoonni Ruwaandaatti qorannoo gaggeessan himan. Qorannoon barruu ‘Nature’ jadhamurratti maxxanfame akka muli’sutti, maxxantuun kun qoricha dhibee busaa wal’aanuuf kennamu artemisinin dandamachuu akka dandeesse eera. Qorattoonni maxxantuun kun qoricha farra busaa artemisinin dandamachuu akka dandeessu ardii Afrikaa keessatti yeroo jalqabaatiif argan. Kanaanis qorattoonni kun maxxantuun kun ardicahtti '’yaaddoo fayyaa hawaasaa hamaa tahe uuma,'' jechuunis akeekkachiisan. Saayintistoonni jaarmiyaa qorannoo Paaster, sagantaa to’annoo dhibee busaa Ruwaandaa, Dhaabbata Fayyaa Addunyaa, hospitaala Koochiini fi yuunvarsiitii Kolombiyaa wajjiin qindoomuun samuda dhiigaa dhukkubsattoota Ruwaandaatti wal’aanamanirra fudhatame xiinxalaa turan. Kana jechuun caasaaleen qaccee sanyii maxxantuu kanaa suuta geedderamuun, dhukkubsattoota giddugala fayyaa tokkoo keessatti dhibee busaa tokkotti yaalaman keessaa 7.4% irratti busaan qoricha artemisinin dandamachuun agarsiise. Barreeffamni barruu ‘Nature’ irratti maxxanfame kun akka agarsiisutti, paaraasaayitioonni busaa qoricha dandamatan yookaan ofirraa qolatan kunis ''tarii 1980'oota keessa lubbuun ijoollee miliyoonotaan lakka’aman galaafachuu hin oolle,'' jedha. Wayita dawaan farra busaa Kilorookiwiin (chloroquine) jalqaba kalaqamu qorattoonni waggoota muraasa keessatti dhibichi guutummaatti akka badu yaadanii ture. Haa ta’u malee, bara 1950 irra qabee maxxantuun dhibee kun qorichoota walitti fufinsaan hojjataman qolachaa/dandamachaa dhufeera. Gabaasaan dhimma fayyaa BBC Jeems Gallagher, qoricha dandamachuun kun baayee yaaddeessa fi tarkaanfii dhibee busaa qolachuuf adeemame duubatti deebisa jedha. Qoricha artemisinin jedhamuus maxxantuun kun duraanuu kibba Eshiyaa keessatti waggoota kudhanii oliif dandamateera. Naannoo tokko tokkotti dhukkubsattoonni harka 80 tahan paaraasaayitoota busaa qoricha dandamatan kanneeniin qabamaniiru. Afrikaatti garuu kun yeroo hunda yaaddoo guddaa dha - dhukkubsattoota 10 keessaa sagal kanaan miidhamu. Dhukkuba busaa yaluun yeroodhaa yerootti cimaa dhufeera. Dhukkubni busaa akkuma waliigalaatti qorichoota lamaan yaalama - artemisinin fi piperaquine jedhamaniin.	https://www.bbc.com/afaanoromoo/oduu-53687257
health	Koroonaavaayiras: Narsiin garaatti baattu koronaavaayirasiin duutee daa’imni garaa garuu of-kale	Hakiimni Yunaayitid Kingidam baay’ee jaalatamti jedhamteefi ulfa turte koronaavaayirasiin qabamtee lubbuun ishee darbe. Haa ta’u malee, erga duute booda daa’ima nagaan akka dhalatu ta’e. Aadde Meeri Agiyeyiwaa Agyaapong reefu umriin ishee 28 dha. Hospitaala yunivarsiiti Lutoniifi Danistebil jedhamuufi biyya UK argamu keessa waggoota shanif dalagde. Gaafa Dilbataa darbe kan duutes achitti. Dubbii Himtuun hospitaalichaa ''daa’imni nagaadha’’ jechuurra kan hafe waan dabalataa hin dubbanne. Agiyaapong torban dura ture gaafa Ebla bultii 7 koronaavaayirasin qabamtee hospitaala kan seente. Hospitaala seenuu ishee guyyaa lama dura ture garuu kan koronaavaayirasiin qabamte. Qondaalli hospitaalichaa Deevid Kaartar ‘‘narsii cimtuu turte’’ jechuun maatii isheef jajjabina hawwina jedheera. Abbaan warraa Aadde Agiyaapongillee yeroo ammaa koronaavaayirasiin qabame adda of baasee jira. Hojjettoonni hospitaalichaa jajjabina maatii kanaaf akka ta’uf qarshii walitti qabaafi jiru. Gaafa Roobii deeggarsa walitti qabuuf gama intarneetaan eegalameen hanga yoonaa birrii 200,000’tti siqu walitti qabuun danda’ameera. Kan ishee waliin dalagan keessaa Reenaayi kan jedhamtu ‘’Meerii waliin waggaa muraasaaf waliin dalageera. Maatii ishee kunuunsuuf dirqama qabna. Meeriin of jaalattuu hin turre. Kanaaf, yeroo kanatti maatii ishee bira dhaabbachuu qabna. Wanti xiqqoo jennee kenninuf maatii isheef guddaadha. Lubbuukee haa qananiisu Meerii,’’ jechuun dhaamte.	https://www.bbc.com/afaanoromoo/oduu-52304942
health	Koronaavaayiras: “Hamma rakkoon kun darbutti lammii keenyarraa kiraa manaa hin nyaannu” Magaalaa Dukam	"Warri Duukam nama sababa koronaavaayirasiitiin hojii dhiisee mana oolaa jiru kiraa manaa kanfalchiisuu dhaabaa jiru. Erga dhibeen Koronaavaayiras biyya keenyatti seenee fedhiin walgargaaruu fi walbira dhaabbachuu namoota dhuunfaaniis ta'ee kan dhaabbilee mul'achaa jira. Abbootiin qabeenyaa gamoowwan, konkolaattotaafi meeshaalee garagaraa kennanis magaalota hedduu keessatti baayyinaan mul'achaa jiru. Magaalli Dukam bakka indastiriin guddaan itti argamu waan ta'eef namoonni hojii humnaa fi warshaalee keessa hojjetan baayyinaan keessa jiraatu. Jiraattonni Magaalaa Dukamis yeroo rakkoo kanatti namoota galii gadi aanaa qaban kanneen mala ittiin deeggaran qopheeffatanii hojiirra oolchaa jiru. Obbo Guutaa Yadasaa jiraataa magaalaa Dukam yoo ta'an, magaalicha keessatti mana jireenyaa kireessanii galii irraa argatan mooraa lama keessa kan jiraatan kiraa manaa kanfalchiisuu dhaabeera jedhu. ""Ani akka jiraataa magaala Dukamitti mooraa kireeffamu lama guutuu kanfalchiisuu dhaabeera. Namootni harka qalleeyyiin akka hin rakkanneefii warra kaanis gargaaruuf,"" jedhu Kiraa manaa kanfalchiisuu dhiisuu kanaan alattis namoota mana itti kireessan kana midhaan kennaniifii deeggaruuf akka qophaa'anis himu. ""Ani qonnaan bulaadhasi, jiraataa magaalaatis. Lafa qonnaa nan qaba midhaan nan omisha. Kanaafuu kiraa manaa dhiisuu qofa osoo hin taane midhaanilleen namaa kennuudhaaf qophiidha,"" jedhan. Hanga rakkoon koronaavaayirasii kuni fala argatutti gargaarsa kana akka itti fufanii fi lammii isaanii bira dhaabbachuuf waan barbaachisu hamma lubbuutiyyuu kanfaluuf qophiidha jedhu Obbo Guutaan. Kantiibaan magaalichaa Obbo Tashoomaa Girmaa Bulchiinsi magaalaa Dukam rakkoo kana qolachuuf galgala waamicha dabarsinee lakkoofsi namoota kiraa manaa kanfalchiisuu dhaabnerra jedhanii hamma eegneen olidha jedhu. ""Waamicha kana karaa miidiyaa hawaasaatiini kan jiraattotaaf dabarsine. Namni hundi kiraa manaa dhiisuudhaan yeroo rakkoo kanatti walgargaaruuf fedhii guddaa mul'ise. Galgala ergaan darbee hanga ammaatti namni 300 caalu mana 512 kan ta'u kiraa kanfalchiisuu dhaabaniiru. Lakkoofsi kuni saffisaan dabalaa jiras,"" jedhan. Kaleessarraa (Wiixata) eegaluunis namootni hedduun uunka dhimma kanaaf qophaa'e guutuun ganda hunda keessaa deeggarsa kanarratti baay'inaan hirmaachaa jiraachuus himan. Hojjettoota hedduu kan qabu warshaan indastirii zoonii Eastern, magaalichatti argamus kanneen nyaataa fi qorichoota adda addaa omishaniin alatti hojjettoonni akka hojii dhaaban ta'uus himu. ""Warshaaleen hedduun yeroo rakkoo kanatti waan nama boonsu godhaniiru. Hojjettoota isaanii hojii yeroo dhaabsisan kanneen mindaa guutuu, kiraa manaa fi nyaata manatti nyaatan hanga kg25 kennanii gaggeesanis jiru,"" jedhan. Jiraattootni magaalaa Dukam kireeffattoota isaanii kiraa manaa kanfalchiisuu dhaabanii fi warshaalee hojjettoota isaanii deeggarsa fakkeenyummaa qabu godhanis galateefataniiru Obboo Tashoomaan."	https://www.bbc.com/afaanoromoo/52110893
health	Siri Laankaan seera 'farra -Muslimaa' reeffi nama Covid-19n du’e akka gubamu ajaju geeddarte	Siri Laankaan ajaja falmisiisaa reeffi namoota Covidn du’e hundi akka gubamu dirqamsiisuuf baaste geeddarte. Qeeqxonni akka jedhanitti, ajajni kun gartuu hawaasa lakkoofsi isaanii biyyattii kessatti muraasa ta’erratti kan qiyyaafate ta’uu eeruun, amantii kabaja dhowwata jedhanii himataa turan. Amantii Islaamaa keessatti reeffa gubuun dhorkaadha. Mootummaan biyyattii garuu reeffa awwaaluun bishaan lafa keessaa faala jedha. Dambiin reeffa gubuu ajaju geeddaramuun kan dhaga’ame garuu Ministirri Muummee Paakistaan Imraan Khaan biyyattii erga daawwatanii boodadha. Maddeen naannichaa BBCtti akka himanitti, Siri Laankaan yaa’ii UNHCR irratti deeggarsa Paakistaan gaafatte. Korri UNHCR dhimma muslimoota biyyattii keessa jiraatanii dabalatee, sarbamiinsa mirgaa Siri Laankaa keessatti hammaate ilaalchisuun murtoo haaraa akka dabarsutu eegamaa jira. Siri Laankaan namoota mirga namoomaa sarban akka qabdee seeratti dhiyeessitu fi namoota walwaraansa ganna 26’f ture keessatti midhamaniif haqa akka kennituuf gaafatamaa turte. Wal waraansa biyyattii keessa tureen yoo xiqqaate namoonni 100,000 ajjeefamaniiru, harki caalaan namoota ajjeefamanii hawaasa lakkoofsan Siri Laankaatti muraasa ta’e Tamil jedhaman keessaa bahan. Siri Laankaan himannaa irratti dhiyaatu kana jabeessite haaluun, biyyoonni miseensota UNHCR akka murtoo irratti dabarfamu hin deeggarre gaafatti. Ajaja reeffi namoota du’anii akka gubamu biyyattiin baafte UNHCR dabalatee gartuleen mirgaaf falman biroos biyyattii qeeqaa turan. Gartuun dhaabbilee mirgaaf falman biyyattiin mirga hordoftoota amantii Kaatolikii, Islaamaa fi Budizimii kabajuu dadhabdee jedhanii qeequ. Mootummaan biyyattii garuu nama du’e awwaaluun bishaan lafa keessaa faala jechuun falma. Hoggantoonni amantii fi siyaasaammoo, biyyoonni 190 namni yoo du’e akka awwaalamu ni eeyyamu jechuun gaaffii kaaasu. Dhaabbanni Fayyaa Addunyaa dhimma walfalmii kaase kana gara mana murtiin akka ijibbaatan gorse, Taatullee galmeen himannaa dhimma kanarratti saaqame ibsi otoo irratti hin kennamiin haqameera. Daa’imni Muslimni guyyaa 20 tti du’e dirqiin reeffisaa akka gubatu taasifamu hordofee falmiin hawaasa biyyattii giddutti jabaatera.	https://www.bbc.com/afaanoromoo/oduu-56216247
health	"Koronaavaayirasii: ""Waan isin jaalannuuf cidha keenyarratti hin argamiina"""	"Firaafi hiriyoonni keenyaa cidha keenyarratti hin argamiin hafuu isaaniif galateeffanneerra jedhe misirrichi sagantaa cidhaa booda. Misirroonni maatii fi hiriyoota jaalatan cidhasaanirratti affeeruuf weerara koronaavaayirasii sodaatan. Gaafa lafti nagaa waamichi 'cidha keenyarratti akka nuuf argamtan kabajan isin afeerra' kan jedhu ture, misirroonni kun garuu ""waan isin jaalannuuf cidha keenyarratti hin argamina"" ergaa jedhu firaaf hiriyoota isaaniif dabarsan. Weerarri koronaavaayirasii Itoophiyaa seenuun erga barame, misirroonni gaa'ila dhaabbachuuf karoorfatan hedduun yeroo biraatti dabarsan. Dargaggoo Mul’ataa Gurmeessaa fi Immabeet Misgaanaa garuu weerarichi firaaf maatiin iddoo hin argamnetti ta'us sirna gaa’ila isaani raawwachu isaan hin dhorkine. Misirrichaa fi misirroo heerumtuun alatti namoota sadiitu cidhasaanirratti argamee isaan dabaale. Namoonni sadan kunis luba waldaa kirstaanaa isaan eebbisee tokkoo fi ragaaf firoota gama isheen nama tokko, gama isaan nama tokko qofatu argame. ‘’Sirna guutne cidha keenya otoo yeroo biraatti hin dabarsiin raawwachuutti gammanneerra, maatiin keenyas gammadaniiru’’ jechuun BBC'tti himan. Sirumayyuu firaaf hiriyoota isaanii waamicha dur baratameerra adda ta’e dhiyeessaniif turan. ‘’Waan isin jaalannuuf cidha keenyarratti hin argamiina’’ jechuun gaafatan. Namoota lama lama ta’anii waldaa Makaanayesuusii Beetel magaalaa Finfinnee iddoo sirni cidha itti raawwatamu dhaqu dubbatte misirrittiin Immabeet. Sana booda harka dhiqannee gara waldaatti ol seenne jette. Dur sirni gaa’ilaa wayita gaggeeffamuu waldaan guutuudha ture, amma garuu teessoon duwwaa ture jetti. ""Waanti yaadne galma nuuf gahutti gammanneera"" jedha misirrichi, firaaf maatiin keessattu haadhasaa cidha kanarratti arguu dhabuun garuu gammachuu isaa guutuu akka hin taasisiin hima. Maaliif sagantaa cidhaasaanii yeroo biraatti dabarsuu akka hin barbaanne wayita himaniis akkana jedhan. ""Weerarri dhibee kun waggaa meeqaaf akka turuu hin beeknu kanaaf yeroo biraatti dabarsuu hin barbaanne’’ jedhe misirrichi Mul’ataan. Otoo dhibeen koronaa hin dhufiin dura cidha hiriyoonni fi miseensonni maatii isaanii 70-100 irratti argaman qopheeffachuuf ture karoorri isaanii. Haata’u malee sagantaa cidhaa yeroo biraatti akka hin dabarsine maatii amansiisanii misirroota dabalatee namni shan qofti bakka argametti cidha isaanii raawwatatan. ""Baasiirras nu baraareera"" jedhu. Weerarri koronaavaayirasii Itoophiyaa keessatti mul’achuu hordofuun mootumaan sirnoota gaddaaf gammachuurratti namoonni akka walitti hin qabamnee fi walirraas hiiqanii adeemuu akka qaban labseera. Akkaata labsii yeroo muddamaa Itoophiyaa keessatti labsameen, namoonni 4 ol walitti qabamuun daangeeffameera. Namoonni sirna gaa’ilaa dhaabbachuuf karoorfatanii weerara dhibee addunyaa balbala walitti cufsiise kana sodaachuun sagantaa cidhasaanii tursisuuf dirqaman hedduudha. Dargaggoo ganna 29 Mul’ataa fi kaadhimasaa shamarree ganna 25 Immabeet garuu Dilbata darbe sirna gaa’ilasaanii raawwachuun warroomaniiru."	https://www.bbc.com/afaanoromoo/oduu-52497920
health	Xalayaa Afrikaa irraa: Koronaavaayirasiin kufaatii hogganoota haaraa Sudaan saaxile	"Mootummaan haarofti Sudaan erga pireezidantiin biyyattii Omar al-Bashir aangoorraa bu'ee booda hoggansatti dhufe yeroo weeraraa kana hoggansa barbaadamuu kennuu irratti kufeera jetti gaazexeessituun Sudaan Zayinab Mohaammad Saalii. Bitootessa darbe wayita koronaavaayirasiin Awurooppaa fi Ameerikaatti dabalaa ture, ministirri fayyaa Sudaan Akiraam al-Tom ""Omar al-Bashir ofirraa fonqolchuu warri dandeenye, akkamitti koronaavaayirasii xiqqoo kana to'achuu dadhabna?"" jedhee ture. Sudaan ammaan tana biyyoota Baha Afrikaa keessaa nama vaayirasichaan qabame (2000 ol) fi kan du'e (100 kan ta'u) hedduu qabaachuun dursaa jirti. Namoonnii gaaffii ministirri fayyaa biyyattii kana gaafatan heddummataa jiru. Haa ta'u malee ministirichi miidiyaa lagachuu erga eegalanii bubbulaniiru. Ministeerri Fayyaa biyyattii ibsa miidiyaaleef kennu mara sababa - fageenya eeggachuu jedhu hojiirra oolchuuf jedhee haqeera - maaliif 'online' gochuu akka dadhaban hin himne. MM Sudaan Abdallaa Hamdook Bitootessa darbe wayita reeffa ministira ittisaa biyyattii Gamaal Omar, kan tasa Sudaan Kibbaatti du'e simachuuf ministiroota kaan waliin buufata xiyyaaraa magaalaa Kaartumitti argaman, waa'ee fageenya eeggachu qubayyuu waan qaban hin fakkaatu ture. Qe'ee warra du'aattis fageenya eeggachuun hin turre, kun ollaa sanatti yaaddoo uumee ture. Ministirri Fayyaa biyyattii Toom yeroo yeroon TV irratti ni mul'atu garuu as bahanii lakkoofsa namoota qabamaniifi vaayirasichaan du'an himuu qofa. Aanga'oonni miidiyaatti hin dubbatan, gaazexaawwan biyyattii hedduun ammoo sababa sochiin uggurameef maxxansa dhaabaniiru, kanaaf oduun hin jiru. Kan jirus intarneetii qofarra jira. Kana jechuun lammileen Sudaan hedduun waan ta'aa jiru quba hin qabani jechuudha. Kuni ammoo namootni hedduun amanamummaa mootummaa biyyattii kan jeneraalota waraanaa fi namoota kaan muraasa irraa ijaarame irratti gaaffii akka kaasan taasisaa jira. Ji'a kana jalqabarraa kutaa biyyattii Kasalaa keessatti walitti bu'iinsa sabaa uumameen namni 10 du'uu hordofuun intarneetiin cufamee ture. Intarneetiin walitti bu'iinsi sun akka hin hammaanne cufamullee, mootummaan kunis akkuma mootummaa duraa san miidiyaa uggura yaaddoo jedhu uumeera. Qondaalonni nageenyaa biyyattii ammalee dhageettii jabaa qabu, ta'us mirga namoomaa fi diimokiraasiif dantaan qaban laafaadha. Sadarkaa biyyaatti uggurri sochii Eebla erga jalqabee as poolisoonni nama reebu, doktorootas hidhaniiru - hogganaa hospitaala haadholii guddicha Sudaan dabalatee. Doktoroonni hedduun wayita gara hojii deeman ture kan hidhaman, hayyama imaluu qabatanii kan deeman ta'uun poolisiin to'atamuu isaan hin oolchine. Booda jiddu seentummaa ministeera fayyaatiin gadi dhiifamaniiru. Namoonni hedduun vaayirasicha Sudaan kan galche baqattoota Sudaan Bitootessa keessa Masrii fi Emireetota Arabaa Gamtooman (UAE) irraa deebi'an akka ta'an amanu. Mootummaan jiddugala adda baasanii tursiisuutti isaan galchus hedduun isaanii miliqanii bahan, kunis achi keessa haalli mijataan waan hin turreefi. Gama biraan barattoonni Sudaan magaalaa Chaayinaa Wuhaan irraa deebi'an wayita mootummaan adda isaan baasee tursiisuuf jedhu waan mormaniif akkanumaan maatitti akka dabalaman hayyamameef. Kuni dadhabbina mootummaa kan mul'ise ture jedhu namootni hedduun. Kaartuum keessatti namoonni hedduun keessaahuu manguddootni dhukkuboota addaa addaan du'aa jiru, kunis sababa buufataaleen fayyaa akkasumas hospitaalonni weerara koronaavayirasii hordofuun cufamaniifi. Hakimootni heddiin meeshaa of eeggannoo gahaa dhabuun hojii hojjechuu didan. Ministeerri Fayyaa torbee lama dura jiddugalawwan yaala fayyaa 30 ol cufamanii turan banamuu himullee gariin ammayyuu cufaa jiru. Magaalaa Kaartuum kan uummata hanga milyoona 10 qabdu keessatti mootummaan hospitaalota lama jiddugala yaala koronaavaayirasii godhee qopheesse. Sudaan gaaga'ama fayyaa qofa osoo hin gaaga'ami diinagdeellee mudateera. Qaala'insi jireenyaa dhibbeentaa 100 gahee, lammileen biyyattii miliyoonaan lakkaa'amanitti jireenyi daran itti ulfaateera. Duraanuu rakkoo jiru irratti uggurri sochii labsame nama hedduu galii malee hambise. MM biyyattiis ta'e Ministirri Diingadee deeggarsa kennuun haa hafuuti al tokkollee gadi baahanii lammilee kanneen jajjabeessanii hin beekan. Kana namooti hedduun akka kufaatii hoggansaatti ilaalu - namoota warraaqsa al-Bashir fonqolche booda aangootti bahanii namni hedduun abdii irraa qaburraas wanti eegan akkana hin turre."	https://www.bbc.com/afaanoromoo/oduu-52794783
health	Koronaavaayiras: Hidha Haaromsaa Itoophiyaafi sodaa koronaavaayirasii	"Tibba darbe namni tokko giddu-gala yaalii Covid-19 kan Aanaa Gubaatti argamu keessatti koronaavaayirasiin irratti argamuusaa Ministeerri Fayyaa Itoophiyaa erga mirkaneessee as jiraattota naannoo Beenishaangul Gumziifi hojjettoota Hidha Haaromsaa Guddicha Itoophiyaa biratti yaaddoofi sodaa uumeera. Iddoowwan hojii namoonni itti heddummaatan keessaa tokko kan ta'e Hidhi Haaromsaa Itoophiyaan laga Abbayyaarratti ijaaraa jirtu kun, daangaa irra ta'uunsaas sodaa dabalataa hojjettoota keessatti uumeera. Kana malees, pirojektiin hirmaannaa lammiilee biyyoota alaa kanneen akka Italii, Chaayinaa, Jappaan, Jarmaniifi kanneen biroodhaan kan hojjetamu ta'uunsaa ammas hojjettoonni ofitti amanamummaa duraatiin akka hin hojjenne danqaa xiinsammuu uumeera. Hojjettoota 7,000tti tilmaaman kan of keessaa qabu pirojektii Afriikaa keessatti isa guddicha ta'e kun, caasaan isaa malaammaltummaan laaqamuu, dhibdeen biyyoota sadeenii (Itoophiyaa, Sudaan fi Masirii) darbees ammammoo weerarri koronaavaayirasii mudachuun hojii isaa qorreera. Sodaa koronaavaayirasiifi haala hojii pirojektichaa irratti BBC'f yaada kan kennan Hogganaa Olaanaa Pirojektichaa Injinar Kiflee Horroo,''Pirojektichi aanaa Gubaa keessatti argamus bakki vaayirasichi itti argame garuu nurraa fagoodha,'' jedhan. Aanaan Gubaa aanaawwan Beenishaangul Gumuz keessaa isa bal'aa ta'uu kan dubbatan Injinar Kifleen, ''vaayirasiin kun argame kan jedhame iddoo namoonni vaayirasichaaf shakkaman itti tursiifaman kan naannawaa Paawwii jedhamu keessatti. Achitti namoota daangaa qaxxaamuruun Sudaan irraa dhufanfaatu tursiifamu. Pirojektii keenyaan walitti hidhata hin qabu,'' jedhan. Erga weerarri koronaavaayirasii addunyaarratti hammaatee manneen hojii addunyaarra jiran kaan hojjettoonni akka manaa yookiin fageenyarraa hojjetan, kaan ammoo lakkoofsa hojjettoota hir'isuun haala hojiisaanii mijeessuun hojjechaa jiru. Hojiiwwan fageenyarraa hojjechuun rakkisaa ta'e keessaa tokko hojii konistraakshiniiti kan jedhan Injinar Kiflee Horroo,''nutis of-eeggannoo cimsuun ala hojjettoota hir'isuus ta'e manaa yookiin fageenyarraa hojjechiisuu hin dandeenye,'' jedhan. ''Hojjettoonni bakka hojiitti akka walirraa hiiqan gochuun cimus garuu of-eeggannoowwan biroo kanneen akka qulqullina eeggachuufi maaskii godhachaa jirra'' jedhan. ''Akka durii hojjetaan galii hin ba'u. Daawwannaan ammas hafeera. Akka carraa namni gara pirojektichaa seenu yoo jiraate guyyoota 14'f erga adda ba'ee tursiifamee booda, hordoffiin godhameefii hojjettootatti makama',' jechuun of-eeggannoowwan cimsaa jiraachuu himan. Sodaan biraan konkolaattota meeshaalee ijaarsaa fe'aniidha kan jedhan Injinar Kifleen, isaanis wayita dhufan hojjettootatti hin siqan, konkolaataa isaaniis qoricha farra vaayirasii itti biifu jedhan. Akka Injinar Kifleen jedhanitti, erga weerara koronaavaayirasiitiin addunyaan cufamtee lammiileen biyya keessaas ta'e lammiileen alaa hojii pirojektichaa harkaa qaban ba'anii galuun hafeera. Sababa kanaan yaaddoo hanqina hojjetaa qabna kan jedhan injinar Kifleen,''isa kanarratti xiyyeeffannee hojjetaa jirra,'' jedhan. Erga weerarri koronaavaayirasii Itoophiyaa mudatee lammiileen biyya alaa hojii pirojektichaarratti argaman imalanii hin beekanii isa jennee gaafanneef, ''akka carraa waggaa haaraa Chaayinootaa waliin waan walirra bu'eef lammiileen Chaayinaa imalanii turan. Isaanis wayita as deebi'an guyyoota 14'f addatti tursiifamanii erga xumuranii booda xiyyaara addaatiin gara pirojektichaa geffamaniiru. Isa boodas hojjettootatti osoo hin makamin hordoffiin taasifameeraaf. Kanarraa kan hafe, namni imale hin jiru,' jedhan. Mootummaan iddoo pirojektii kanaaf xiyyeeffannoo addaa kenneera kan jedhan Injinar Kifleen,''gama eegumsaanis humnoonni nageenyaa dabalataan ramadamanii sochii jiru itti dhiyeenyaan to'ataa jiru. Minsitirri Fayyaafi buufati Asoosaa irra jirus hojjettoota keenyaaf xiyyeeffannoo addaa kenneera,'' jedhan. ""Dhibeen kun gara iddoo pirojektii seenee akka hin faalleef of eeggannoo dursaarratti xiyyeeffanneerra. Yoo akka carraa as seeneefis giddu-gala wal'aansaa tokko asumatti hundeessinee kaan ammoo kan Asoosaa jirutti fayyadamuuf walii galleerra'' jedhan."	https://www.bbc.com/afaanoromoo/52705252
health	Sochiin ispoortii torbanitti al tokko sirriitti hojjennu fayyaa qaamaaf gahaadhaa?	"Sochiin ispoortii dhuma torbaniirra al tokko sirriitti tolchinee hojjennu torbee guutuu ykn torbee keessaa guyyoota muraasa xixiqqeessinee hojjechuu waliin faayidaan isaa tokko ta'uu qorannoon mul'ise. Qorattoonni Ameerikaa namoota 350,000 ta'an waggoota 10f hordofaa turan, gahuumsa namoota torbeetti al tokko qofa ispoortii hojjetanii xiinxalaniiru. Bu'aan qorannoo isaanii barruu internaal medisinii JAMA jedhamu irratti maaxane, gosaa fi hamma ispoortii hojjetamee malee torbeetti yeroo meeqa kan jedhu hin lakkaa'amu jedhe. Ispoortii ulfaatinni isaa jiddugaleessa (moderate intensity) ta'e torbanitti yoo xiqqaate daqiiqaa 150 hojjechuu gorsa qorannichi. Deemsa miilaa (daqiiqaatti tarkaanfii 100), humna salphaa haala baasisuun saayikilii oofuu ykn ammoo lama lama ta'anii teenisii dirree taphachuun ni ta'a. Yookin ammoo ispoortii ulfaataa (high intensity) akka fiigichaa, bishaan daakuu ykn kubbaa taphachuu torbanitti yoo xiqqaate daqiiqaa 75f hojjechuu dandeessu. Namoonni qorannoo amma godhame kana keessatti hirmaatan daqiiqaa kaa'ame guutuu shaakalan. Gariin torban keessatti yeroo gara garaa kan hojjetan yoo ta'u, gariin ammoo torbanitti al tokko hojjetan. Kanneen torban keessa yeroo tokkoo ol hojjetanis ta'e kanneen torbanitti al tokko hojjetan garuu hamma barbaadamu hojjetan, kanneen sanaa gadi hojjetan waliin yoo madaalaman carraan du'aa isaanii xiqqaadha. Foowundeeshinii Fayyaa Onnee Biriitishitti narsii olaana onnee kan ta'an Joowan Wiitmoor ""qorannoon guddaan kun, waan ispoortiin wal qabatuun wanti murteessaa yoom hojjette kan jedhu miti"" jedhu. ""Wanti baay'ee murteessaan sochiin qaamaa godhamuu isaati"" jedhu. ""Walitti qabdee torbeetti al tokko hojjettes, adda facaaftee torban keessa yeroo gara garaa hojjettes, ispoortii ulfaatinni isaa jiddugaleessa ta'e torbanitti yoo xiqqaate daqiiqaa 150 hojjechuu galma godhadhu."" Sochiin qaamaa ykn ispoortiin fayyaa akka fooyyessu, carraa dhibee onnee fi sirna hargansuu akkasumas istirookiin qabamuu akka xiqqeessu himu. Tajaajilli Fayyaa Biyyaalessaa UK (NHS) garuu namni tokko guyyaa guutuu taa'ee ooluu akka hin qabneefi sochii qaamaa gochuu akka qabu gorsu. Sochii qaamaa akka Yoogaa, ispoortii irree jabeessan ykn ammoo biqiltuu bishaan obaasuufaa gorsu. Itti dabaluunis daa'imman guyyaatti daqiiqaa 180f sosocho'uu akka qaban, ijoollee fi dargaggootni ammoo guyyaatti sa'aatii tokkoof socho'uu qabu jedha."	https://www.bbc.com/afaanoromoo/articles/cqe2pl465p9o
health	Dhaabbanni Fayyaa Addunyaa koronaavaayirasiin qilleensaan darbuu akka danda'u amane	Dhaabbanni Fayyaa Addunyaa (WHO)n koronaavaayirasiin paartikiloota xixiqoo qiileensa keessa faca'aniitiin kan darbu ta'u ragaan jiraachuu amane. Tatamsa'innii vaayirasichaa bakka namoonni itti walitti baayyatan, walitti siqanii jiran ykn haala gahaa ta'een qilleensa hin qabnee keessatti jiraachuu akka danda'u qondaalli dhaabbatichaa himan. Kun mirkanoofnaan qajeelfamoonni mana keessatti koronaavaayirasii ittisuudhaaf bahan kan jijjiiraman ta'u. Xalayaan qorattoota 200 oliin barraa'ee tokkoos  tatamsa'ina vaayirasichaa qilleensa keessaa tuffachu isaatiif WHOn himataniiru. Hanga ammaattis dhaabbatichi vaayirasichi kan darbu karaa ancufaa wayita namoonni qufa'an ykn haxxifatan qiilleensa keessa faca'uutiin jechaa ture. ''Ragaa jiru akka fudhatan barbaadna,'' jedhu Yunvarsitii Koloraadaatti qorataa Kemistirii kan ta'aniifi xalayaa WHOtti barraa'e kan mallatteessan Joose Jimeeneez. ''Kun gonkumaa haleellaa WHO irratti taasifamu miti. Kun marii saayinsiitti, garuu ammoo marii hedduu waliin taasifnulleen ragaa kana fudhachuu waan didaniif ummatatti beeksiisu barbaadne,'' jedheera. Qondaaltoonni WHO garuu ragaan kun kan jalqabaa waan ta'eef qorannoodhaa deegaramuu qabaata jechaa jiru. Benedettaa Allegranzii, Dhaabbata Fayyaa Addunyaatti hoogganaan teekinika ittisaafi to'annoo dhukkuboota daddarboo, koronaavaayirasii karaa walitti maxxanuutiin, ummata walitti baayyateefi lafa qilleensi hin gallee keessatti darbuu danda'a jedhamu waanuma amanamu danda'udha jedhaniiru. Haata'u malee, ragaan kun haalaan qoratamuu qabas jedhaniiru. Dhugaa ta'ee argamnaan ammoo ittisa Covid-19 amma hojiirraa olfamaa jiran irratti jijjirama taasisuun kan barbaachisu ta'us kaasaniiru. Ragaan ammaa kun dhugaa ta'ee argamnaan maaskii sirriitti kaawwachuufi keessattuu eddoowwan akka mana dhugaatii, resitoraantiifi bakkeewwan geejiba ummataatti faageenya qaamaa eeggachuun haalaan cimfamee hojiirra oolfamuu kan barbaachisu ta'uu himan.	https://www.bbc.com/afaanoromoo/oduu-53329982
health	Dhiironni maaliif dubartoota caalaa of ajjeesuu?	Obboleessi Helen of kan ajjeese waggaa jahaa dura. Yeroo sana dargaggoo waggaa 28 ture. Namoota Helen beektuuf kanneen of ajjeessan irra caalaan dhiira. Kun maaliif laata? Haata'u malee, gochi namoonni ofiin of ajjeessu kun kan xiyyeeffannaan guddaan hin kennamneefiidha. Dhugaansaa akka asiin gadii fakkaata. Akka ragaa Dhaabbanni Fayyaa Addunyaa waggoota sadiin dura baaseetti namoonni kuma 793 ofiin ofi ajjeessaniiru. Baayyeensaanii ammoo dhiiroota. Yunaayitid Kingdam keessattis bara 1981 as lakkoofsi namoota of ajjeessanii inni xiqqaan keessatti galmaa'ulleen, wayita ammaatti haalli kun akkuma dhukkuba ilmaan namoota ajjeessan kan biraatiin walqixa miidhaa qaqabsiisaa jira. Biyya Ingiliziittis taanaan kan of ajjeessan irra caalli dhiiroota. Akkasumas biyyaa Awustiraaliyaatti lakkoofai dhiiroota of ajjeessanii kan dubartootaa dachaa sadiin caala. Ameeriikaa 3.5n, rusiyaa fi Arjentinaatti ammoo dachaa afuriin caala. Biyya Keeniyaattis gochi ofi ajjeessuu kun baayyee yaachisaa ta'aa dhufeera. Itoophiyaattis lakkoofsi isaa haalaan beekamu baatulleen namoonni akka of ajjeesan dhagahun baramaadha. Haalli kun kan yaachise Ameerikaan Faawundeshinii ofiin of ajjeessuu ittisu erga hundeessite bubbulte jirti. Itti-aanaa pirezidaantii Faawundeshinichaa Jiil Haarkaavi ''erga lakkoofsa namoota of ajjeesanii rratti ragaa walitti qabu eegalee kaasee baayyinni dhiirootaa dabalaa jira,'' jedhu. Gochi ofiin of ajjeessu kunis biyyoota baayyee keessatti ifatti hinhimamu. \kun ammaa sababii isaa akka hinqoratamneef danqaa ta'eera. Lakkoofsi dubartoota of ajjeessuuf yaalani akkasuma baayyee ta'ulleen, haalli gara jabiinaa warri dhiroonni ittiin of balleessan caalaa sukkaneessaadha. Fakkeenyaaf, biyya ameerikaatti namoota 10 meeshaa waraanaa qaban keessaa 6 dhiiroota. Garuu maaf dhiiroonni? Dubartoonni rakkinsaanii firaafi hirriiyyaatti akka himan amanamaadha. Warri dhiiraa garuu keessootti qabachu baayyiisu. Jechi kunis irra dedebiin himama, garuu hundaaf dhugaadhaa laata? Biyyoota guddatan jedhamaniifi kanneen guddinarratti argamaniitti dhiiroonni cimoo waan ta'aniif rakkina keessa jiraachu amanuu akka rakkatan ta'anii guddifamau. ''Dhiirri hinbohu jechaa guddifne'' jedhu lammiin Awustiraaliiyaa damee kana qoratan Kolmaan Odiriiskool. ''Miira ofii ibasachuun dadhabbii taasifamee, ijoolleen dhiiraa miirsaanii akka hinibsanneef daangaa itti goona'' jedhaniiru. ''Haadhooliin ijoollee shamarranii isaanii waliin ifatti mari'atu. Dubartoonni akka bohan, sodaatan eegamu.'' Darbee darbees warri dhiiraa oggeessa bira deemanii rakkina isaanii ibsachuun fala barbaachurra, ofiin mala barbaachuun akka isaan mijatu dubbatama. ''Warri dhiira akkuma dubartootaa rakkinni osoo isaan hin mudatiin hafee miti. garuu xiyyeeffannaa hinkennaniif. Rakkiinni dhiphachuu ykn dhukkuni sammuu nu mudate jedhanii hinyaadan,'' jedhu oggeessi kun. Qorannoon Jiil fi waahiloonni isaa gaggeessan akka mullisuutti, lammiilee Ameerikaa of ajjeessan keessaa harka 1 sadii qofatu rakkina sammuu akka qaban kan mirkanaa'e. ''Keessattu gochiiwwan akka qoricha sammu hadoochutti fayyadamufi dhugaatii alkoolii baayyisuun dhiirootaaf malawwan dhiphannaa ittiin ofirraa ittisaniidha. Garuu gochi akkasii fala waaraa hin ta'an.'' Dhimmoonni maatiifi hojiin walqabatan kanneen dhiirota gara of ajjeessuutti geessan keessaayi. Fakkeenyaaf biyyi dinagdeen dadhabe tokko keessatti dhiiroonni hojii dhabuun kan ka'e of ajjeessu danda'u. Akkasumas dhiibbaa hawaasaafi rakkina eenyummaan walqabatee sababa biraa of ajjeessuuf akka maddaatti galmaa'eedha. Keessattuu dargaggoonni hiriyoota isaanii waliin haala jireenyaasaanii madaalan balaa cimaaf saaxilamu danda'u. Walumaa galattis haala dhiiroonni rakkina isanii itti hubataniitu adda ta'e malee, dubartoonnis jireenya walfakkaataa keessa darbu jedhu qorataa Jiil. Gochi of ajjeessuu kun baayyee walxaxaa waan ta'eef akkasumaan fala tarreessuun hindanda'amu. Falli guddaafi filatamaan garuu komunikeshinii cimfachuudha. Namoonni waa'ee jireenyasaanii akka dubbatan taasisuu, deegarsa barbaachisu taasisuufii, wayita marisiisan xiyyeeffannaa kennuufiin barbaachisaadha. ''Keessattu warra dhiiraatiin waan isaaniitti dhagahamu ibsachuun barbaachisaa ta'u itti mullisuudha. Isarra darbees waan isaaniitti dhagahamu baasanii dubbachuu mallattoo ciminaa ta'usaa mirkanneessuufiin barbaachisaadha,'' jedhu Kolmaan Odiriiskpl. Wanti dagatamuu hin qabaannee kan biraa ammoo, gochi of balleessuu dhiroota miseensoota maatii kan biraatiifis kan miidhaa qabaatu ta'usaati. Filannoowwan rakkina keessa jiraatamu ittiin furaman kan biraa jiraachu hubachiisuun barbaachisaa ta'a.	https://www.bbc.com/afaanoromoo/oduu-49445107
health	Covid-19: Biyyoonni Afriikaa maaliif talaallii Covid-19 qisaasessanii gatu?	"Biyyoonni Afriikaa hedduun wayita talaallii Covid-19 argachuuf rakkachaa jiranitti kan carraan isaan ga’ee argatan ammoo dooziiwwan yeroon irra darbe qabatanii taa’u. Maalaawiin doozii talaallii AstraZeneca 16,400 kan qabdu yoo ta’u, Sudaan Kibbaa gamasheetiin doozii 59,000 kan silaa Eebla 13 dura faayidaarra ooluu qabu harkatti hafeera. Biyyoonni lamaanuu qorannoon akkaataa guyyaa faayidaa isaanii haala nageenyi isaa eegameen itti dheeraffemu qoratamaa wayita jirutti, waamicha WHO’n dhiyeesse bukkeetti jechuun gubnee balleessina jechuun murteessaniiru. Dimokraatiik Rippabliik Koongoon gama biraatiin talaallii karaa walta’iinsa talaallii biyyoota hiyyeeyyiif qoodu ‘Covax scheme’ jedhamuun doozii miiliyoona 1.7 dhufeef keessaa, hedduun isaa faayidaan ala ta’eera jettee turte. Dhuma Eeblaarraa doozii 1,000 hin caalletu namootaaf kenname. Baachii talaallii Waxabajjii 24 yeroon itti darbu kana keessaa hedduun gara Toogoo fi Gaanaa, biyyoota talaallii isaaniif kenname raabsanii fixaniif dabarfameera. Talaalliiwwan maaliif hojiirra ooluu hafan? Talaalliin AstraZeneca haala mijataa keessatti diilalla ga’aa argannaan baatii jahaaf turuu mala. Gamtaan Afriikaa talaalliiwwan Eebla 13 guyyaan irra darbeefi Afriikaa Kibbaaf ergamanii turan irra deebiin raabsaa jira. Mootummaan Afriikaa Kibbaa gosa vaayirasii haaraa biyyattii galee jiruuf dandeettii ittisuu guddaa hin qabu jechuun ture talaallii kana fayyadamuu kan dhaabe. Bitootessa dhumarra Gamtaan Afriikaa doozii miiliyoona tokko biyyoota biroof akka raabsuuf itti gurguramee ture. Sudaan Kibbaa, guyyaa kam akka faayidaan ala ta’anirratti kan waa natti hime hin jiru jette. Naayijeeriyaan ammoo yeroo kana keessatti talaallii kana hunda fayyadamuu hin danda’u jette. Kanaafuu talaalliin gariin Toogoo fi Gaanaaf yoo kennamu, kan hafe gar Jaamaayikaatti ergame. Akka WHO’n jedhutti, hanga yoonaatti doozii kennameef hunda kan fayyadaman Toogoo fi Gaambiyaa qofadha. Warri kaan maal akka ta’an ammallee odeeffannoon hin jiru. Talaalliin akka faayidaarra hin oolleef maaltu sababa ture? Biyyoonni hedduun wayita talaalliiwwan kunneen raabsamanitti qophii hin turre, akka qondaalli WHO Afriikaa keessaa Fiyoonaa Atuheebween jettutti. ""Talaallii raabsuun boodatti akka harkifatuuf wantoota godhan keessaa sababni tokko kanadha,"" jette. Biyyoonni gariinimmoo maallaqatu isaan rakkise. Akka hogganaan Giddu-gala To’annoo Dhibee Afriicaa (CDC), Abba Joon Inkeengaasoongi jedhanitti, biyyoota kunneeniif deeggarsi taasifamuu qaba, biyyoonni talaalliin fudhatan yeroon irra darbuuf jedhu gama isaaniitiin, WHO’f yookaan ‘Africa CDC’f dafanii beeksisuu qabu. Akka isaan jedhanitti, biyyoonni Afriikaa dhibeewwan biroof talaallii kennuu irratti muuxannoo waan qabaniif, rakkoonsaa akkaataa itti talaalan barsiisuu miti, akkamiin baay’ina daballa kan jedhuufi ariitii dabaluutu barbaachisa. Zaayer duraanii, DRC ilaallatee, rakkoon humna dhaabbilee fayyaa qofa osoo hin taane, tajaajjilli geejjibaas baay’ee boodatti hafaa ta’uutu raabsaa kanarratti danqaa ta’e. Rakkoo kanarratti dabalataan, biyyattiin AstraZeneca soda nageenyaatiif faayidaarra akka hin oolle dhaabdee ji’a tokko booda Eebla 19 raabsuu eegalte. Talaallii fudhachuu diduu irrattiwoo? Akka ogeessonniifi namoonni siyaasaa muraasni jedhanitti, nageenyaafi milkaa’ina talaalliiwwanii ilaalchisuun sahkkii jirutu ariitiin akka hin raabsamne taasise, haata’u malee ga’een kanaa hagami isa jedhu beekuun rakkisaadha. ""Namoota amansiisuuf yeroo fudhateera,"" Ministira Fayyaa Siyeeraa Liyoon, Oostin Dembii BBC News’tti kan himanidha. Ogeessi fayyaa Maalaawii, Gaamaa Baandaawee akka jedhanitti, biyyattiin hamma tdoozii kennameefitti akka hin fayyadamneef talaallii amanuu dhabuun danqaa guddaa ta’eera. Afriikaan Kibbaa soda itituu dhiigaatiif jecha AstraZeneca fayyadamuu dhaabuun ishees shakkiiwwan jiran irratti waa dabaluu hin oolle jedhama. ""Mootummoonni haga danda’an yaalanus, tarii ummatatu akka yaadametti yaadicha fudhachuu dide ta’a,’’ jedhani. Qorannoon simannaa talaallii irratti Africa CDC’n biyyoota 15 keessatti geggeeffame akka mul’isutti, ummanni lakkoofsi muraasa hin taane, talaallii irratti yaaddoo qabu. Giddu-galeessaan %20 kan ta’an talaallii hin fudhannu kan jedhan yoo ta’u, Itoophiyaatti %10 DRC’tti ammoo %41 kan ta’utu talaallii hin fudhadhu jedhe."	https://www.bbc.com/afaanoromoo/oduu-57028376
health	Koronaavaayiras: 'Namoonni Covid-19n qabamusaanii baruun miliqan yaaddoo uumaa jiru'	"Tatamsa'ina dhibee Covid-19  too'achuuf jecha naannoo Oromiyaas ta'e naannolee birootti namoota shakkiin adda baafamaniin alatti calallii addaa (Screening) dhaan manneen jireenyaa, imaltoota fi hospitaalattis namootarraa saamudni ni fudhatama. Erga bu'aan qorannoo barameen booda keessatti adeemsiifi danqaan namoota vaayirasichi irratti argame battalatti argachuun bakka addaa tursiisuuf maala akka fakkaatu oggeessota dubbifneera. Hojii gaggeessaa Koolleejjii Fayyaa fi Hospitaala Adaamaa Dr. Mokonnin Fayyisaa Hospitaalichi namoota yaala birootiif dhufan mallattoo kan agarsiisanis ta'e kan hin agarsiisne guyyaatti nama 25 irraa saamuda fudhannee qorachifna jedhan. ""Namoota saamuda irraa fuune kana ragaa isaanii qabannee dhibee isaanii akka yaalaman goona. Kan xumuranis gara mana isaanii akka galan ta'u. Kunis hawaasa keessa maaltu jira kan jedhu beekuuf ni fayyada,"" jedhan. Dandeettii amma jiruun namni tokko saamuda kennee bu'aan isaa guyyaa tokkoo hanga sadii gidduutti ni baha. Namni saamuda kennee gara manasaa deeme kunis yoo vaayirasichi irratti argamuun barame odeefannoo galmaa'e sanaan bakka inni jiruu fidama jedhan. Malli calallii tasaa (screening) kun naannolee hundattuu bifa kanaan hojiirra oolaa jira. Taatee imaltoota hunda bakka tursiisaa galche Torbee dabarsine kanatti gargaaraan konkolaachisaa warshaa simintoo daangootee ta'e erga saamuda kenneen booda dhimma dhuunfaatiif gara magaala Bahirdaar geejjiba uummataatiin osoo deemuu karaatti bu'aan qorannoo itti himamee ture. Hospitaala Yunvarsiitii Dabramaarqoos irraa kan dubbifne Dr. Ermiyaas Ababaawu, ta'iin imaltoota otobisii tokko guutuu bakka tursiisa addaa akka galan dirqamsiise kana nutti himaniiru. ""Gargaaraan kun naannoo Oromiyaatti erga saamuda kenneen booda otobisii uummataatiin gara Naannoo Amaaraa dhufaa ture. Vaayirasichi irratti argamuun kan itti himame otobisii kanaan erga magaala Fiichee gahetti. Ergasii gabateen konkolaatichaa ibsamee eegamee kan namicha gara bakka addaatti fudhatame,"" jedhan. Sababa imalaa kanaatiin namootni otobisicha keessa turan hundi torbee lamaaf bakka tursiisa addaa magaalaa Dabramaarqoos galaniiru. Namni dhukkubichaan qabamuun beekame kunis Magaala Bahirdaaritti yaala argachaa jiraachuus himan. Dhimmi namoota hedduu rakkoof saaxile kuni hanqina hojmaata calallii irraa kan maddudhas jedhu Dr. Ermiyaas. ""Yoo xiqqaate namni saamuda kenne osoo hanga bu'aan isaa baramutti bakka addaa tursiifamee rakkoon akkanaa hin uumamu. Namoonni akkanaa nama baayyee waliin gahuu danda'u waan ta'eef,"" jedhan. Namoota vaayirasii koronaatiin qabamanii dhokatan Hogganaa Itti aanaan Biiroo eegumsa fayyaa Oromiyaa Obbo Darajjee Abdannaa akka jedhanitti, namootni koronaavaayirasiin irratti argamuu erga beekanii dhokatan yaaddoo guddaa uumaa jiru. ""Namoota akkanaa yeroo saamudni irraa fuudhamu maqaa, bilbilaa fi teessoon isaanii ni galmaaha. Sana booda erga bu'aan isaanii bahee bilbillee itti himna. Jalqaba bilbila kaasanii odeefannoo vaayirasichi irratti argamuu erga baranii booda bilbila cufatu,"" jedhan. Irra caalaan namoota haala kanaan dhabamanii konkolaachiftoota Jibuutiirraa deddeebi'an ta'uus himan. ""Namoonni tokko tokko bakkuma jiran dhugaa himanii achii dhaqnee fuuna. Tokko tokko ammoo odeefannoo erga baranii silkii cufatu. Kan bilbila hin cufnes yoo Adaamaa jiraate Maqaleen jira jedha. Yoo Finfinnee jiraate Adaamaan jira jedha. Haala kanaan rakkachaa jirra"" jedhan. Tibbuma kana keessas konkolaachiftoonni jibuutiirraa dhufanii Matahaaraa irratti saamuda kennanii koronaavaayirasiin irratti argame saddeet haala kanaan baduu isaaniis himan. Namoota gocha akkanaa raawwatan kanneenis tumsa 'Ethio telecom' fi qaamolee nageenyaatiin muraasni too'atamuus himan Obbo Darajjeen. Buufataaleen fayyaa nama saamuda irraa fuudhan ragaa guutuu barreessanii fudhachuu dhabuudhaan erga bu'aan qorannoo bahee booda namoota kanneen argachuun rakkisaa ta'aa jiraachuunis himameera. Namoonni erga bu'aa qorannoo baranii miliquun kun dhukkubni Covid-19 sadarkaa hawaasaatti akka babal'atu gochuun yaaddoo guddaa uumaa jiraachuus eeran Obbo Darajjeen. ""Namootni kunneen gara maatii isaaniitti dhokachuuf kan deeman geejjiba uummataatini. Yeroo deeman kanatti nama baayyee faaluu danda'u, kan dhibee kana babal'isaa jiru tokko gochoota akkanaati"" jedhan."	https://www.bbc.com/afaanoromoo/oduu-52924173
health	Koronaavaayiras: Furdinni garmalee koronaavaayirasiidhaaf nama saaxilaa?	"Furdinni garmalee dhukkuboota akka onnee, kaansarii, sukkaraa fi kan birootiif akka nama saaxilu ni beekama. Dabalataanis weerara koronaavaayirasiitiif saaxilamummaa qabnu ol'aanaa godhuun cinatti haalaan akka dhukkubsannu taasisa jedhama. Qorannoo Ingiliizii keessatti namoota 17,000 sababa Covid-19 hospitaala jiran irratti taasifameen namoonni furdina garmalee qaban dhukkubsattoota biraa caalaa carraan du'uusaanii %30. Qorannoon biroos namoonni furdina garmalee qaban carraan vaayirasichaan du'uusaanii dachaadhaan akka caalu mul'isa. Dabalataanis, dhukkuboota furdina garmalee waliin dhufan akka dhukkuba onnee, kaansarii fi sukkaaraa fa'a irratti dabalaman saaxilamummaa vaayirasichaan qabamuu ol'aanaa taasisa jedhu qorattoonni. UK keessatti dhukkubsattoonni kutaa yaalaa 'ICU' sababa Covid-19 seenaan keessaa %34.5 kan ta'an namoota furdinna garmalee qaban yoo ta'an %31.3 immoo namoota baay'ee furdaadha jedhamaniidha. Federeshiniini Furdinnaa Idil Addunyaa akka jedhutti namoota vaayirasichaan qabaman keessaa hedduunsaanii namoota garmalee furdataniidha. Qorannoon Chaayinaa, Ameerikaa fi Xaaliyaan keessatti taasifaman isuma kana ragaa bahu. Qorannoon dhiheenyatti hojjatame immoo maanguddummaan, dhiira ta'uunii fi furdinna garmalee qabaachuun carraa vaayirasichaan qabamuu dabala. Furdinni garmaleen jira jechuun qaamaa keenya keessa kuufamni coomaa ol'aanaadha jechuudha. Coomni immoo qaamni keenna akka dadhabu taasisa. Kunis immoo sombi keenna akka dadhabu taasisa jechuudha. Yoo sombi keenya dadhabu immoo oksijiiniin gahaan gara qaamaa hin seenu. Yoo kun ta'u geejjibni dhiigaa ni jeeqama; onneenis rakkinna keessa seena. ""Qaamni namoota garmalee furdatanii oksijinii ol'aanaan isaan barbaachisa. Kanaafuu, qaamnis oksijiinii argachuuf carraaqqii taasisuun ni miidhama,"" jedhu Yuunivarsiitii Galaasgootti piroofeesara kan ta'an Naaviid Saatar. Yeroo dhukkubboonni akka koronaavaayiras kan sirna hargansuu miidhan mudatan immoo namoonni jalqabarratti dhukkuboota sanneeniif saaxilamoo ta'an isaan furdina garmalee qabaniidha. ""Haalli jiru ulfaataa yoo deeme sombi isaanii qaama isaaniif oksijiinii geessuu dadhaba,"" jedhan Piroofeesar Naaviid. Qorattoonni inzaayimii 'ACE2' jedhamu kan vaayirasichi akka salphatti gara qaamaa keenyaa galu taasisu argataniiru. Sababoota namoonni garmalee furdatanii haala salphaadhaan vaayirasichaan akka qabamanii fi haalaan dhukkubsatan taasisu keessaa inni tokko inzaayimii kana akka ta'e ibsaniiru. Dabalataanis, seelonni namoota garmalee furdatan keessatti dhukkuba ittisanis dandeettiin isaanii gad bu'aadha. Furdinni garmalee yeroo hundaa rakkinna fayyaa qabatee dhufu qaba. Kaansariirraa hamma dhukkuba onnee; dhukkuba kalee irraa hamma sukkaraa fi dhukkuboota biroof nama saaxila. Namoonni furdinna garmalee hir'isuuf nyaata madaalawaa fi sochii qaamaa dhaabbiidhaan hojjachuu barbaachisaadha jedhu qorattoonni."	https://www.bbc.com/afaanoromoo/oduu-53032720
health	Weerarri marroo lammaffaa maali? Yoom ka’a?	Weerarri koronaavaayirasii ammallee addunyaarraa baduuf yeroonsaa fagootti hafa. Biyyoonni hedduun dhibee Covid-19'n garmalee dabalaa jiru waliin wal’aansootti jiru. Biyyoonni dhibecha to’anneera jedhan ammoo weerara marroo lammaffaatu nutti as deebi’a jechuun yaaddahuu eegalaniiru. Kanaan dura dhibeewwan hedduun biyya lafaa weeraranii kan turan yoo ta’u, seenaan weerara marroo lammaffaan akkaan cimaa akka ture dubbatu ogeeyyiin. Namootni Covid-19'n qabamanii gara Chaayinaa seenan yaaddoo ta'an Odeeffannoo kallattii - lakkoofsa Covid-19 addunyaarratti Dhibeen sirna hargansuu miidhu ‘Spanish Flu’ jedhamu addunyaaf qormaata guddaa ture, weerarri kun marroo lammaffaa deebi’ee wayita ka’u isa duraa caalaa addunyaa miidhe. Dhibeewwan kanaan dura akka weeraraatti addunyaarra weerarani turan hedduunsaanii dagachiisanii marroo lammataaf addunyaatti deebi’anii baayyee miidhan. Kanaafuu, weerarri koronaavaayirasiis marroo lammaffaan addunyaatti deebi’uu danda’aa? Hagam balaafamaadha? Dambalii(wave) weerara dhibee jechuun maali? Dhibeen tokko bakka tokkorraa ka’ee bifa weeraraan wayita addunyaa walga’u, wayita baayyee dabalaa deemu dambalii weeraraa jedhama. Yeroo baayyee dhibeen addunyaa weeraru tokko erga balaa guddaa uumee booda to’annoo jala oolee marroo lammaffaaf deebi’ee ka’a. Fakkeenyaaf biyyoonni akka Niwu Zilaand akkasumas Chaayinaan(kan iddoo ka’umsa koronaavaayirasiiti jedhamtu) guyyoota hedduuf nama haaraa qabame gabaasaa hin turre. Niwu Zilaand guyyoota 24’f vaayirasicharraa bilisa akka taate himti. Chaayinaan ammoo guyyoota shantama booda namoonni haaraan qabamuu ibsite. Garuu biyyoota kanneen lamaan qofaaf weerarri marroo lammataa ka’e jechuu hin dandeenyu. Weerara marroo lammataa maaltu kaasisuu danda’a? Kolleejjii Fayyaa magaalaa Landan keessatti argamutti barsiisaa kan ta’an Dr Adam Kucharski uggurri sochii hawaasaa hatattamaan kaafamaa jiraachuun weerarri koronaavaayirasii deebi’ee akka addunyaa hubu karaa saaqa jedhan. Uggurri sochii uummataa fi imalaa diinagdee, barnootaa fi jiruu fi jireenya hawaasummaarratti miidhaa guddaa qabaata kan jedhan Dr Adam Kucharski garuu yoo uggurri ka’es of eeggannoowwan biroo cimsuu qabna jedhan. Uummanni walitti heddummaachuun iyyamamee, yoo of eeggannoon hin cimne, weerara hamaatu lammata mudata jedhan. Akka Dr. Adam Kucharski jedhanitti, sababa weerara kanaatiin tarkaanfiiwwan fudhataman irraa kan ka’e haalli jiruu fi jireenya hawaasaa geeddarameera, uummanni harka walfuuchuu dhiiseera, walirraa hiiqanii deemuun, walitti heddummaachuu dhabuun baratameera, kun yoo duubatti deebi’uu baate weerarri marroo lammataa baay’ee hin sodaatamu jedhan. Doktorri Chaayinaa Covid-19 yaaluun beekamu du’uun lammiilee gaddisiise Qorichi koronaavaayirasii lubbuu baraaruu danda'u argame Landan, Yuunivarsitii Oof Warkwick keessa kan hojjetan Dr Mike Tildesley biyyoonni tarkaanfii laaffisaa deemu taanaan ji’oota as deemaa jiran Hagayyaa fi Fulbaana keessa facaatiin vaayirasichaa dabaluu danda’a jedhan. Waqtiin roobaa tatamsa’ina vaayirasichaaf haala mijataa waan uumuuf yeroo sana of eeggannoo hin cimsinu taanaan weerarri kan ammaarra hammaataan ka’uu danda’a jedhan. Dhiibbaa weerara koronaavaayirasiin sirni fayyaa biyyoota miidhamuu kan dubbatan doktaroonni fayyaa kunneen ji’oota gannaa keessa weerarri kun hammaachuunsaa waan hin oolle jedhan.	https://www.bbc.com/afaanoromoo/oduu-53135997
health	Koronaavaayiras: Niiw Ziilaandi maalfaa haalaan raawwattee Covid-19 injifatte?	"Uggura torbee shan booda lammiilee Ziiw Ziilaand keessatti wanti jalqabarratti sammutti dhufu buna fi nyaata saffisaan hojjatamaniidha. Suuqonni muraasni fi suuqonni nyaata namoonni gara manaa qabatanii deeman (takeaway) hojjatan deebi'anii akka banaman taasifameera. Namoonnis suuqota bunaa fi 'McDonald' fuulduratti hiriiruuf yeroo itti  hin fudhanne. ""Bunni shiinii sanii dhandama gaarii qaba akkasumas miira jireenya duraatti deebi'utu natti dhagahame,"" jette dubartiin buna jaalattu tokko. ""Nama buna danfisuu danda'u buna sii danfisuurra wanti caalu hin jiu,"" jette jiraattuun Aklaand Viiktooriyaa Howee. Jiraattuun Weelingtan lammii Niiw Ziilaand kan taate Dr Samaantaa Keenee akkas jette: ""uggura booda nama buna sii danfisu qabaachuun dhugumatti affeerraa gaariidha."" Namoota heddu kan gamachiise immoo irra deebiin banamuu 'McDonald'ti. ""Yeroo ugguraa ulfaataa san booda banamuunsaa baay'ee gaariidha,"" jedhe Kiristoofar Biishop. Haalli Ziiw Ziilaand jiru fooyyee agarsiisus hakimni Ziiw Ziilaand tokko garuu namoonni bakka tokkotti akka hin heddummaanne akeekkachiisaniiru. ""Akkuma namoonni baay'een har'a gara hojiitti deebi'aa jiran san anis buna dhugee gammadeera. Ta'us garuu kaaffeetti walitti qabamuun barbaachisaa miti. Rakkoo biyyoota biroo mudate akka nu mudatu hin barbaannu,"" jedhan Dr Ashilii Biloomfiild. Namoonni ammas yoo danda'an mana turanii hojjachuu danda'u yoo ta'e manuma akka turan itti himamaa jira. Hojiileen daldalaa tajaajila tutuqqiirraa bilisa ta'e kennuu danda'u yoo ta'e deebi'anii banuu danda'u. Manneen barnootaas walirraa fageenya eeggatu taanaan deebi'anii banuu danda'u. Heddumaatanii walitti qabamuu fi bakkeewwan haawaasaa akkuma cufamanitti jiru. Ziiw Ziilaand ummata miiliyoona shanitti dhiyaatu keessaa namoonni 1,124 ta'an vaayirasichaan yoo qabaman namoonni 19 du'aniiru. Lakkoofsi namoota haaraa vaayirasichaan qabamanii diigitii tokko qofaan waan ta'eef mootumaan vaayirasichi badeera jedheera. Ziiw Ziilaand vaayirasicha yeroodhaan to'achuu fi tarkaanifiwwan yeroodhaan hojiitti jijjiiruudhaan kan irra aante. Biyyattii Bitootessa 19 irraa imala guutuu addunyaa dhoorkuudhaan tarkaanfiwwan jajjaboo ta'an fudhatee jirti. Kunis dhukkubbicha biyyoota biroorraa akka hin galle taasiseera. Namoonni %33 ta'an biyyoota biroorraa kan garas imalaniidha. MM Jaasindaa Ardeern yeroo sanitti akkas jedhan: ""Nu biratti namoota 102 kan qabaman, Xaaliyaanis yeroo ta'e akkas turan."" ""Awustiraaliyaa yoo ilaaltan namoonni haaraa qabaman lama sadaffaan kan biyyoota biroorraa dhufedha,"" jedhan Pirof Sanjaayaa Seenaanyakee Yuunivarsiitii Biyyaalessaa Awustiraaliaarraa. ""Kanaafuu daangaa cufun baay'ee murteessaa ture."" Ibsi Bitootessa 21 irratti biyyattiin uggura biyyaaleessaa kan labsitee fi namoonni qabamuusaanii kan ibsu ture. Waajjiraaleen, manneen barnootaa fi bakkeewwan namoonni walitti qabamanii fi ijoolleen itti taphatan cufamanii turan. Manneen dhugaatii fi nyaataa dabalatee cufamanii turan. Ministirri Fayyaa akka jedhetti namni nama vaayirasichaan qabame waliin %80 tuttuqqii qabu bu'aan qorannoosaa sa'aatii 48 keessatti ni beeksifama. Kana jechuun namoonni kunneen adda of baasanii boodarra qoratamu jechuudha. Qondaltonni akka jedhanitti guyyatti namoonni 8,000 ta'an ni qoratamu. Namoonni namoota waliin tuttuqqii uumaman yaadannoo akka qabatan ni jajjabeefamu. Lammiileen biyyattii miseensota maatiisaanii waliin akka turan gorfamaniiru. Qondaltonni akka jedhanitti namoonni miseensota maatiisaaniin ala waliin akka wal hin geenye jedhaniiru - isaanis namoota biroo waliin meetira 2 akka walirraa fagaatan gaafataniiru. Ergaa hawaasaa Mootummaan yeroo rakkoo kanatti ergaa dabarseef galatoonfatameera. Adde Ardeeraan fi Dr Biloomfiilidis addatti galataoonfatamaniiru. ""Ergan MM tasgabbiidhaan nuuf dabarsan kan nu tasgabbeessee jedhee yaada,"" Dr Seenaanayakee. Ta'us garuu seera jarjaraan laaffifame kanarratti akeekkachiiseera. Namoonni ammas ""of eeggannoo"" taasisuu qabu. ""Dhoorkaa kana osoo suuta suutaa haala jiru ilaalaa kaafamee wayya jedhee yaada,"" jedhu."	https://www.bbc.com/afaanoromoo/oduu-52468839
health	Ulfaafi dhiphina sammuu: 'Waan natti dhaga'amu himnaan mucaakoo na jalaa fudhatu'	"Yeroo mucaashee kan lamaffaa garaatti baattu gaazexeessituu Annaa Ceesay gara malee of jibbitee dhiphina sammuu hamaa keessa galtee turte. Haata'u malee, rakkoo ishee kana abbaa warraashee Babou Ceesay dabalatee nama tokkottuu hin himne ture. Amma garuu maatiin biroo akka fayyaa sammuu miiseensa maatii isaanii eeganiif gargaarsa gochuuf murteeffachuu dubbatti. Akkuma maatii ijoollee reefuu manaa qabanii tokkotti, guyyaa keessaa saatiin ofii ofiinn itti yaadatan muraasadha. Garuu yeroo tokko tokko qalbiin ofii waan tokko itti mullattee waan keessa jiran akka birrachuuttillee of arguun ni jiraata/ ""Guyyaa tokko yeroon hirribaa ka'e baayyee tokko natti dhaga'ame,"" jettu dubartii umuriin ishee ganna 33 ta'e Anna Ceesay.  Annan yeroo ammaa mucaashee lamaffaa ulfa ji'a ja'aadha. Ulfa lamaffaa kanaan osoo jirtuudha rakkoon of jibbii (depression)fi dhiphachuun hamaa kun kan ishee mudate. ""Yeroo sanatti ture, ganama barii, akkan dhibame qaamumakoottillee kan natti dhaga'ame. ""Yeroo tokko tokko ni bada, yeroo biraa ammoo deebiyee dhufa. Kanaaf, guyyoonni tokko tokko guyyoota kaanirra ni caalu,"" jetti. Waan garaacha koo gadi liqumfamuu natti dhaga'amu sana waliin walqabatee dhiphuun isheetti name. Wantota duraan ishee yaaddessee hin beekneefillee gara malee yaadda'uutti kaate.  Walumaa galatti garuu wanti baayyeen sirrii hin taane akka ta'aa jiruutti yaaduu eegalte. Kana biratti ammoo qophaa ishee maatii qabattee jirti sababiin abbaan warraa ishee hojiif bakka biraa deemeef. ""Nyaata bilcheessuullee dabalatee waan hundaa akka maleen dhiphachuu jalqabe,"" jetti Annan. ""Torban torbaniin foon lukkuu hojjedhee dhiyeessaa turullee gara boodaa guyyaa tokkon summii waliin makeen nama nyaachisa jedheen sodaadha ture.  Hojii foon lukkuu qopheessuu yeroo kaan hojjedhu akka haaratti akkamiin hojjetama jedheen ;Google' irra barbaachuun jalqabe; waliin hojjedhu badaa hin beeku."" ""Namootaaf nyaata summaa'e  kenneefii namni tokko du'uu danda'a jedheen yaadan ture."" Annan rakkoo dhukkuma samuushee  nama isheetti dhiyoo jiru mara ni dhoksite-abbaa warraashee, maatiifi firootashee dabalatee tokkottuu hin himanne. Isheen ofumasheellee akka rakko kana qabdu !sirriitti hin amanneyyu,"" jetti. ""Ani qophaakoon turellee jedhee hin yaadu garuu wanta sirrii hin taane tokko yeroo yaaddutti gara sammuukee duubaa kaawwachuun qofaa itti rakkachaa jireenya guyyaa guyyaakee itti fufuu filatta. Ani kanan godhe kana ture."" ""Yoo ijoollee xixiqqoo kan qabdu ta'e jireenya ofii baayyee yaadachuun rakkisaadha.  Of dagatanii isaanumaaf dursa kennanii jireenya akkuma barameen itti fufuudha.  Waan kana yaaduudhaaf ji'a lama natti fudhate. Mliif akka ta'e beektuu? Kana qofaakootti hojjechuu hin danda'u waan ta'eef gargaarsa na barbaachisa ture. Yeroon gargaarsa argachuuf fedhus baayyee akka malee sodaachisaa ture."" Guyyaa tokko mucaa intalaashee mana barumsaa geessitee yeroo deebitu, Annan  akkuma konkolaataashee keessa teessee jirtuttu gara dhaabbata rakkoo kana irratti gargaarsa kennan toora gargaarsa Pandas jedhamuutti bilbiluu eegalte. Dhaabbanni Pandas jedhamu kun dubartotoa rakkaa dhukkuba sammuudhiphinaafi of jibbuu da'umsa duraafi booda mudaturratti deggersa ogummaa taasisu. Gara dhaabbatichaatti bilbiluu yaaluun ""akka nama hallayyaa ce'uutti nama sodaachisa,"" jetti. Yeroo ammaa ulfa ji'a saddetii kan taate, Annan lakkoofsa bilbilaa sana torban guutuu barbaadaa turte. Guyyaa sana bilbiluudhaaf yaalii taasisuun ishee ammoo jabina wa'ii tokko gara ishee fide. ""Umuriikootti kanan waan tokko sagalee ol fuudhee dubbadhe yeroon gara toora gargaarsaa Pandas jedhamu sanatti bilbile ture. Bilbila osoo bilbilaa jiruu baayyee akkan boo'e nan yaadadha,"" jette. ""Kanan boo'eefis anaaf gargaarsa barbaaduun cimaahda sababiin isaas ani akka nama of danda'uuf namatti hirkadhee hin beekne tokkoottidhaadahdan ture.  Anaaf gargaarsa barbaachuu jechuun wanta yaadamee hin beekne ture."" Dubartiin toora bilbilaarra jirtu hedduu na jajjabeessite. Dubartiin bilbilarraa jajjbeessaa jirtu kun ofiifillee da'umsaan booda rakkoo dhiphuufi of jibbuu akka qabdi ture Annatti himte.  Kana yeroo itti himtus fayyuudhaaf abdiin akka jiru mirkaneessiteef.  Kanumaan akka isheen doktora ishee bira deemtuuf jajjabeessite. ""Akkuman bilbila cufeen, gara abbaa manaakoottan bilbile. Kun yeroo jalqabaa ani isatti himedha. Yeroo sanattis inni Ameerikaa jira ture,"" jetti Annan. ""Innis waan fagoorra jiruuf hedduu tookko dhiphatee waan godhus wallaale.  Wanti tokko narratti akka ta'aa jirutti garuu ana biraa dhibuutti jeeqame."" Babou akka jedhetti ko'umni jireenyaa yerokkoon akkasii kun akka isaanirratti qancare taasiseera jedha. ""Hundumaa caalaa isheen nama jabduu rakkoof hin mo'amneef gargaarsa barbaaddee hin beeknedha. Anis kanaan ishee beeka , ishees dinqisifadha. Ar'a garuu ishee natti ta'uu didde. 'Ati waan hamaa si mudate tokko jala jirta' jedheen gaddi guddaan tokko natti dhaga'ame. Achumaan osoon hin turiin hanga danda'ametti  karaan ittiin gara manaa deemuu danda'un yaaduu jalqabe,"" jedha. Jireenya isaa keessatti wanta Annan jette callisee dhaggeefachuudhaaf isa jalqabaa akka ta'e ibsa. ""Ani mana keessan jira guyyaa hunda ishee waliin jiraachaa,"" jedhe. ""Kanaaf, waan nama rifachiisu ture. Akkamiin hanga kana ga'e? Anilleen eenyummaakooyyuu dagadheera."" Osoo waan hunda hakiima isheetti hin himiin dura,  guyyaa jalqabaa wanti tokko garaacha ishee keessaa kan luqimfamaa jiru akka itti dhaga'ameefi akka dhiphisuu jalqabe itti dubbatte.  Gargaarsaaf namoota gaafachuunis miidhaa biraa qaba jettee akka yaadoftes itti himte. ""Yoon wanta natti dhaga'amu sitti hime mucaa inatalaakoo na jalaa fudhatta jedheen yaadan jedhe'"" jetti Annan. ""Yeroo haati mucaa dhala qabdu tokko gara hakiimaa dhaqxee 'ani samuun koo fayyaa natti hin fakkaatu' jettu  baayyee sodaachisaadha.  Ani dubartoota hedduutti dubbadheera, isaanis akka natti himanitti hakiima bira deemuu hin barbaadan sababiin isaas dhiibbaa inni maatiifi ijoollee isaaniirratti qabaachuu malu yaadda'u."" Hakiimichi Annaa fuuflaa fula ilaaluun akka jedheen. Waan gaarii hojjette, namni mucaa intalaakee fudhatus hin jiru ittiin jehde. Annan gara garee wallaansa gorsaafi jajjabeessuu NHS naannootti argamuutti ergamteen.  Hanga beellama hakiimaa ishee jalqabaa deebitee deemtutti wallaansa gorsaafi jajjabeessuu jalqabaa argatteetti. Ogeessi fayyaa sammuu Prof Lorraine Sherr akka jetutti ulfi rakkoowwan dhukkubbii samuu akka uumamu ni taasisa, kan duraan jiru yoo ta'es hedduu ni hammeessa. ""Mallattoowwan rakkoo kanaa akka imimmaan namati baayyisuu, dadhabbii, hirribni jeeqamuufi yeroo tokko tokko garuu dhibee fayyaa mallattooni isaa qaama irrattis mullatu dabalachuu danda'a. Furmaanni isaa inni jalqabaan jetti ogeettiin kun yeroo dhimmi fayyaa sammuu si mudatetti qofaa itti rakkachuun hin barbaachisu. Namoota naannoo keessan jiran akka ogeettii deesiftuu, ogeessota kunuunsa fayyaafi hakiimaakeetti himi. Yoo dhukkubbii qama mullatuurratti argites gargaarsa argachuuf gaafachuu sodaattee duuba hin deebiyiin jetti. Kun dhukkubbii sammuufis ni hojjeta. Annanis yeroo beellama hakiimashee marsaa lamaffaa deemtu ulfi ishee ji'a sagal guute. Amma Annaan qophaashee miti. Dhibee sammuu ishee mudatettikan ishee gargaaran ogeessota fayyaa, abbaa warraa, maatii, firootaafi hiriyyoota argtteetti. Kun ammoo dhiphina xiqqaayeroo ulfaafi ulfa boodaa mudatu salphaatti wallaansaan fayyaa danda'u hammatee gara maraatummaatti geessuu malurraa akka fayyitu gargaareera. Kanaaf jetti Annan, ilaalchi qoollifannaan nama rakkoo sammuu qabuf taasifamuu sirrii miti jetti. Kun akka namni dhibee ofiillee dhokfatu taasisa jetti. Akkuma isheen rakkoo sammuun qaba jettee yeroo haakiimatti himattu mucaan ishee kan jalaa fudhatamu itti fakkaate, of beeksisuun dhiibbaa addaa qabaachuu mala jedhanii kan dhokfatan ni jiraatu. Abbaan warraa ishee Babou ammoo waa'ee dhibee fayyaa ofii kana walitti himchuufi waliif beekuu caalaa wallaansi guddaan hin jiru. Inni isa bu'uuraafi barbaachisaadha jedha. ""Sirriittis wal baruufi walhubachuus kan caalu hin jiru."""	https://www.bbc.com/afaanoromoo/oduu-49403939
health	Fayyaa: Dubartii jalqabaa addunyaarratti HIV irraa fayyite	Dubartiin lammii Ameerikaa yeroo jalqabaaf addunyaarratti HIV irraa kan fayyite yoo taatu, addunyaarratti namoota fayyan keessaa ishee sadaffaa ta’uutu amanama. Dubartiin kun wal’aansa dhukkuba Lukiimiyaa (kaansarii dhiigaa) fudhachaa kan turte yoo ta'u, seelota ‘stem’ jedhaman kan nama uumamaan madinummaa vaayirasii AIDS fidan ofirra ittisuu qabu irraa fudhatte. Dubartiin kun ji’oota 14’f vaayirasicharra bilisa taatetti. Ogeeyyiin akka jedhanitti garuu tooftaan jijjiirra dhiigaa, dhiiga ujummoo handhuuraa dabalatu kun namoota vaayirasii HIV waliin jiraatan  hedduu isaaniif hin ta’u, balaa cimaaf kan saaxiluu jedhu ogeyyiin. Dhimmi dubartii wal’aansicha fudhatte kanaa yaa’ii dhimma fayyaa Deniver gubbatti Kibxata kan dhiyaate yoo ta’u, yeroo jalqabaatiif tooftaa kanaan HIV irraa dhukkubsata fayyisuun danda’ame. Dubartiin kun nama sadaffaa fi dubartii jalqabaa HIV irraa fayyite haa jedhamtuyyuu malee Sadaasa bara 2021 dubartiin lammii Arjantiinaa qoricha tokko malee HIV/AIDS irraa fayyuun gabaafamee ture. Dhukkubsattuun kun wal’aansa dhibee kaansariif jecha jijjiirraa dhiiga ujummoo handhuuraa ’umbilical cord blood’ nama biraa irraa fudhatte. Yeroo wal’aansicha argattee kaase garuu dawaa farra vaayirasichaa wal’aansaaf kennamu fudhachuun isheef barbaachisaa miti jedhame. Wal’aansi kun qaama qorannoo Ameerikaan namoota vaayirasicha waliin jiraatani fi  wal’aansa kaansarii fi dhibeeewwan hamoo biroof jijjirraa dhiigaa gosa kanaan walfakkaatu fudhataniti. Seelonni geeddaraman kunneen qaccee  caaseffama addaa kan qaban yoo ta’u, vaayirasii HIVtiin hin faalaman ykn hin qabaman . Saayintistoonni akka jedhanitti, sirni madinummaan namoota wal’aansa kana fudhatanii vaayirasii HIV ni dandamata. Dubartiin wal’aansa jijjiirraa dhiigaa argatte wal’aansa dhukkubsattoota seelota haadhoo ’stem’ akka jijjirraa dhukaatti namoota umriin ga’eeyyii irraa argatanii turaniitiin wal hin fakkaatu. Dhiigni’ Umbilical cord’ seelota stem jedhaman kan namoota umriin gaheeyyii ta’aniirra argamu caala bal’inaan hojiirra oola. Wal’aansichi namootni  kan namoota dhiiga kana gumaachaniif fi fudhatanii walitti dhiyeenya walsimu danda’u qabaachuun dirqama miti. Pirezedantii hawaasa vaayirasicha waliin jiraatanii sadarkaa addunyaakan ta’an Sharoon Lewin,tooftaan  jijjirraa walaansa kanaaf hojiirra oolfame namoota vaayirasicha waliin jiraatan harkaa caalu fayyisuu hojiirra kan oolu miti jedhan. Haa ta’u malee wal’aansi kun ‘’vaayriasicharra fayyuun akka danda’amu mirkananeessa, tarsimoo wal’aansa qacceetti gargaaramuu cimsuun vaayirasicharra fayyuuf tarsiimoo bu’aa buusu   danda’u’’ jedhan. Argannoon dhimma dhiyeenyaa kanarratti xiyyeefatu amma yoonaatti hin maxxanfamne, kanaafu hubannoonn saayiinsaawaa dhimma kanarratti xiyyeeffate ammaf murtaa’adha.	https://www.bbc.com/afaanoromoo/oduu-60409971
health	Ameerikaa: Narsiin dhukkubsattuu gudeeduun ulfeesse hidhaa waggaa 10niin adabame	Namni Arizoonaa dubartii barootaaf of wallaalte tokko gudeeduun akka ulfooftu taasise hidhaa waggaa 10niin adabame. Narsiin duraanii Naataan Sezerlaand dubartii kana gudeeduun himatame kun bara 2018 kan hidhame yoo ta'u, qacceen sanyii (DNA) isaa daa'ima dhalatte waliin tokko ta'eera. Baatii Fulbaana darbe dubartii ofiifuu dhukkuba sammuun miidhamte irratti miidhaa saalaa raawwachuun yakkamaa ta'eera. Dubartiin yeroo deesse umriin ishee 29 ta'e bara qarree turtee eegalee kilinikichatti kunuunsi taasifamaaf ture. Murtee manni murtii kenneen alatti Sezerlaand jireenya isaa guutuu amala jijjiirratuun isaa akka hordofamu ta'eera. Miidiyaa US irratti akka waabeffamanitti Abbaan Alangee bulchiinsa Marikoppaa Alistar Adeel murteen darbe akkaataa waliigaltee Suzerlaand waliin gahameen hidhaa olaanaa murtaa'uu danda'udha. Dabalataan murteen kuni sababoota kaan ilaalcha keessa galchuun murtaa'e jedhan. Bilbilli 911 miidiyaatti gadhiifame, yeroo dubartiin kuni deesse kiliniinki Hasiyeendaa kan isheen bira kunuunsa argattu ulfa ta'u ishee hin beeku ture. ''Dhukkubsattuun tokko reefu deesse, ulfa ta'u ishee hin beeknu ture,'' jechuun narsiin bilbilarra yoo dubbattu dhagahama. ''Kanaaf hin qophoofne ture.'' Caamsaa 2019'tti maatiin dubartii kanaa kilinika kana himate. Akkaataa ragaaN seeraa eeretti dubartiin kuni Suzerlaand hidhamuu dura ulfa ta'u hin diddu jedheera qorannoon medikaalaa. Baatii Waxabajjii darbe abbaan seeraa Arizoonaa waliigaltee maatii dubartii kanaafi doktara kana dura kunuunsa taasifamuuf hoogganu gidduu beenyaan dolaaraa miiliyoona 15 raggaasiseera. Isa dura bulchiinsi Arizoonaa maatii dubartii kanaa waliin beenyaa dolaara miiliyoona 7.5 waliigaleera.	https://www.bbc.com/afaanoromoo/oduu-59537801
health	Ekisteenshinii fayyaa: Du'a haadholii fi daa'immanii hir'isuun kan leellifamu laafaa jiraa?	Imaammatawwan fayyaa mootummaan Itoophiyaa hojiirra oolcheefi maqaa gaarii ittiin horate keessaa ekisteenshiniin fayyaa tokkodha. Haa ta'u malee, komiin biraa dhibee miti. Kolleejjii Fayyaa Hospitaala Adaamaa kan barsiisan Dr Silashii Gaaromaa, waggoota kudhanii oliif sagantaan hojiirra oole kun dhibee dursanii ittisuurratti hubannoo hawaasa foyyeesse, keessaattu du'aatii haadholii xiqqeesseera jedhu. ''Haadholii 100,000 keessaa 1,200 da'umsarrattii lubbuu dhaban gara 350'tti gadi hir'ateera,  tumsa sagantaa kanaatin hir'ate.'' Ministeera eegumsa fayyaatti gorsaa sagantaa tajaajila fayyaa ta'uunis kan hojjetan ogeessi kuni gara caalu bu'aa buuse dubbatu. ''Waggaa 10 dura akka biyyatti daa'imman 1,000 lubbuun dhalatan keessaa 100  waggaa tokko otoo hin guutiin lubbuu dhabaa turani, amma harka walakkaan hirateera,'' jedhu. Talaallii ganda gandatti kennamuun sirna nyaataa fi qulqullina naannoorratti akkasumas tatamsa'ina dhibeewwan daddarboo hir'isuuf fayyaduu isaa dubbatu. Sababa kanaan, mootummaan Itoophiyaa deeggarsaafi badhaasa adda addaa ittin argataa ture. Haa ta'u malee, hojjettoonni ekisteenshinii fayyaa gandaa gandatti, baadiyyaa keessa deemaa ummata waliin wal argan komii kaasu. Aadde Tsahaay, Godina Shawaa lixaatti ogummaa ekisteenshinii fayyaatiin amma dhiyeenyaatti tajaajilaa urte. Yeroo hojjetaa turtes manaa manatti deemanii saganticha barsiisuun hawaasarra fudhatama argachuu himti. Sagantichi wayita eegalamu minda ji'aa qarshii 500 kaffalamafi turu kan himtu Aadde Tsahaay, miindaa caalaa hawaasarraa fudhatama argachuutti gammaddi. Amma mindaanillee fooyya'u, ilaalchis ta'e yaadni hojichaaf kennamu laafeera jechuun dubbatti. Komii hojjeettonni kuni kaasan keessaa tokko osoo hin jijjiiramin bakka tokko akka turan taasifamuun isaaniiti. Kunis, akka nuffan isaan taasisu qondaalli kuni ni himu. Keessumaa ganda tokko keessa akka turaniifi jijjiirraa akka hin gaafanne gochuun 'sirrii hin turre' jedhuogeessi Ministeera Fayyaatti hojjetan, Dr Silashii Gaaromaan. Sagantaan kun akka biyyaatti jijjiirama fide akka qabu kan dubbatan ogeessi kuni, hanqina imaammatichi qabu qo'annoon fooyya'u akka qabu yaada kennu. Ministeera Eegumsa fayyaatti daarektarrii ekisteenshinii fayyaafi kunuunsa fayyaa sadarkaa jalqabaa obbo Tamasgeen Aayyaw akka jedhanitti xiyyeeffannoon sagantaa kanaaf kenname hin jijjiramne. Sababii isaa sagantichi hawaasa giddu galeessa godhate 'du'a haadholii fi daa'immanii hir'isuu, dhibee sombaa, HIV AIDS fi busaa hir'isuuf hubannoo hawaasa guddiseera' jedhan. ''Itoophiyaan du'a daa'immanii bara 1990 keessa ture harka lamaan hir'istee galma bara 2015'f qabame milkeessiteetti,'' jedhan. Dhibeewwan daa'imman miidhaan kanneen akka garaa kaasaa, nimooniyaa fi soorataan wal qabatan sagantaa kanaan to'achuun danda'amu dubbatu. Ogeeyyiin ekisteenshinii fayyaa hojii leenji'anirratti xiyyeeffatanii akka hojjatan ni sirreessina jedhu. Hojjettuu ekisteenshinii fayyaa kan turte Aadde Tsahaay, ''Hordoffiin hojii sagantichaarratti jiru laafuufi namoonni hojicha tuffataniillee jiru'' jetti. Ogeeyyiin hojiicha gadhiisan bakka hin buufaman kan jedhamu hangam dhugaadha jechuun kan gaafanne Obbo Tamasgeen, sagantaan A.L.I bara 1997 eegale yeroo ammaa hojjettoota 38,000 qaqqabu himu. Lakkoofsi ogeeyyii dabalaa jira, ogeeyyii hojii gadhiisaan bakka buusna, hojiirrattis kaka'umsan akka hojjatanii fi beekkamtii kennaa jirra jedhu. Dabalataanis, foyya'iinsa saganticharratti barbaachisuuf qo'ata jiraachuufi ji'a lama booda akka xumuramu BBC'tti himaniiru. Fuulduratti sadarkaa dippilomaarraa gara digiriitti guddisuuf foyyeessuuf jiraachuullee dubbataniiru. Ogeeyyiin hojiicha gadhiisan heddummachuutti jiraachuu kan gaafanne qondaalli kuni yeroo dheeraa tajaajiluu fi sababa gargaraatiin hojiicha kan gadhiisan harka 10 gadi ta'u himu. Aadde Tsahaay garuu hojjeetonni ekisteenshinii fayyaa sagantaa irratti leenji'an dubatti hambisanii hojii siyaasaarratti fulleeffachuu fi kanneen nuffanii hojiicha jijjiranis jiraachuu himte.	https://www.bbc.com/afaanoromoo/oduu-48811034
health	Lakkoofsi namoota koronaavaayirasiin qabamanii 23 gahe - Abiy Ahimad	"Itoophiyaa keessatti lakkoofsi namoota koronaavaayirasiin qabamanii 23 gahuu isaa MM Abiy Ahimad himan. Namoota 800 oliif qorannoon vaayirasichaa akka taasifameefi kanneen keessaa namoonni 23 ta'an vaayirasichaan qabamuun mirkanaa'ee jira jedhan. Ministeerri Fayyaa Itoophiyaa lakkoofsi namoota hanga Dilbataatti vaayirasichaan qabamanii 21 jedhee ture. Namootni dabalataa lama vaayirasichaan qabaman ilaalchisee MM Abiy waan dubbatan hin qaban. Sadarkaa addunyaatti weerara vaayirasichaa to'achuun rakkisaa ta'ee akka jiru kan himan MM Abiy, biyyoonni weerara vaayirasichaa xiqqeessuu danda'an warra wal tumsanii fi naamusaan hojjetanidha jedhan. Biyyoonni hawaasa naamusa qabu qabaniifi odeeffannoo itti walitti fufiinsaan kennan lammileen ofis, hawaasaa isaaniis, biyya isaaniis akka eegan taasisan miidhaa isaanirra gahuu malurraa of bararuu danda'aniiru jedhan. Itoophiyaa keessatti lakkoofsi namoota vaayirasichaan qabamanii dabalaa jiraachuu gabaasaaleen ni mul'isu jedhan MM Abiy ergaa viidiiyoon karaa fuula 'Facebook' isaanii dabarsaniin. Magaalota adda addaa keessatti namni walirraa hiiquu dhiisuufi qajeelfamoota kennaman hojiirra oolchuu dhabuun rakkoo ta'ee itti fufuu himaniiru. Halaa kanaa rakkoon kanaa oli yoo mudate akkamiin to'achuun akka danda'amu gaaffii namoota hedduuti jedhan. ""Karaan vaayirasii kana ittiin injifatan tokkichi naamusaan of injifachuu, fageenya ofii eeggachuu, qulqullina ofii eeguu fi tuttuqaa irraa hanga danda'ame of fageessuu waan ta'eef lammileen hundi kana miira itti gaafatamummaa olaanaan akka hojiirra oolchaniifi Itoophiyaa balaa guddaa ishee mudachuu malurraa eeguu akka dandeenyu garraamummaa guddaanan gaafadha"" Namoota sochii sadarkaa biyyaalessaatti vaayirasicha ittisuuf taasifamaa jiruuf tumsa gochaa jiran galateeffatanii jiru. Karaan tokkichi ittiin koronaavaayirasii ittisuun danda'amu 'ida'amuufi naamusaan socho'uu' qofadha jedhan."	https://www.bbc.com/afaanoromoo/oduu-52088353
health	Lakkoofsi dubartoota ulfa baasanii dabaluun mul'se qorannoon	"Bara darbe qofa biyya Ingilaandiifi Walsi keessatti ulfi 200,000 ol akka baafamee gabaafameera. Kun ammoo lakkoofsa yeroo kamiyyu caalaa baayyee ta'ee galmaa'edha jedhameera. Waggoota 10 darban keessa lakkoofsi ulfa baasuu dubartoota umuriin isaanii 35 ol ta'e biratti dabalaa kan dhufe yoo ta'u, warra umuriin isaanii 18 ol ta'an biratti xiqqachaa akka deeme gabaasni Damee Kunuunsa Fayyaafi Hawwaasaa ni agarsiisa. Doktoroonni akka jedhanitti lakkoofsi ulfa baasuu dabalaa dhufuun kun carraa ittiin malawwan ulfa ittisuu argatamu atattamaan akka barbaachisu agarsiisa. Baajata fayyaa hawwaasaa naannolee hir'isuunis tajaajila kana irraan dhiibbaa geessisaa jira jedhan. Walumaa galatti, ulfa baasuu lakkoofsi isaa 200,608 ta'e dubartoota Ingilaandiifi Walsi keessa jiraataniin bara 2018 keessa qofa gaggeeffameera. Kana jechuun ammoo dubartoota umuriin isaanii 15-44 keessa ta'an 1,000 17.4 kan ta'an akka jechuudha. Lakkoofsi kun kan bara darbe 1,000 keessaa 17.9 ta;e bara 2007'tti galmaa'e bira qabamee yeroo ilaalamu gadi aanaadha. Lakkoofsi kan dubartoota umuriin isaanii deemeeru ulfa baasan dabalaa dhufus kan dubartoonni umuriin isaanii dargaggeeyyii ta'an ulfa baasan garuu xiqqateera. Lakkoofsi dubartoota umuriin isaanii waggaa 16-17 gidduu ta'an ulfa baasan waggaa kudhan dura kan turarraa walakkaadhaan hir'ateera. Kana jechuun dubaroota umurii kana keessa jiran 1,000 ta'an keessaa 10 kan ta'an bara darbe ulfa baasaniiru. Haata'u malee, lakkoofsi dubartoota ulfa baasanii kan umuriin isaanii 30 ol ta'anii dabalaa dhufeera. Pirezedaantiin Kollejjii  Wallaansa Da'umsaafi Gadameessaa Rooyaal kan ta'an Pirof. Lesleey Reegaan: ""Ulfa hin barbaachifneefi dhukkuboota saalqunnamtiidhaan daddarban ofirraa ittisuudhaan fayyaafi da'umsaaf dubartoonni tajaajilawwan mala ulfa ittisuufi fayyaa walhormaataa argachuu qabu. ""Nutis kanaafidha kan deggersa maallaqaa addaan ciccitu akka dhaabbatuufi itti-gaafatamummaan gaariin uumamee tajaajila ga'aa dhabuun dhiibbaan dubartoota irra ga'u akka dhaabbatuuf kan gaafannu."" Dabalataan, dubartoonni biyya biroo lama Ayerlaandiifi Ayerlaandii Kaabaa irraa dhufan 4,600 ol ta'an bara 2018 keessa ulfa baasaniiru. Akka Pirf. Reegaan jedhanitti, dhimmi kun seera ulfa baasuu naga qabeessa ta'e ""akkaan akka barbaachisu' Ayerlaandii Kaabaatti agarsiisa. Kanaaf jetti qorattuun kun: ""Akka mootummaan dhaabbileen biroo waliin ta'uudhaan hojjechuun dubartootaafi ijoolleen shamarranii eessayyu jiraatan tajaajila kunuunsa ulfa baasuu seera qabeessaafi isaaniif malu akka argatan kan gaafachaa jirruuf."""	https://www.bbc.com/afaanoromoo/oduu-48646149
health	Koronaavaayiras: Qorichoonni du'aatii sababii Covid-19n dhufan hir'isu jedhaman lama dabalataan argaman	Yunaayitid Kingidom keessatti du'aatii sababii koronaavayirasiitiin qaqqabu afur keessaa harka tokkoon hir'isuu danda'u qorichoonni jedhaman lama argaman. Qorichoonni kunneen bifa xabbiitaadhaa kan kennaman yoo ta'u dhukkubsattoota yaaliin irratti taasifame irratti jijjiirama guddaa gargamsiisaniiru jedhu ogeessonni. Ogeessonni fayyaa dabalataanis, Yunaayitid Kingidom keessa dhiyeessi qorichoota kanaa haala gahaa ta'een waan jiruuf faayidaarra ooluu danda'a jechuun dubbataniiru. Qorichoonni kunneen maqaan isaanii toosiliizumaab (tocilizumab) fi saariilumaab (sarilumab) jedhamu. Qorichoonni kunneen Yunaayitid Kingidom keessa bal'inaan kan jiran yoo ta'an, lubbuu namoota koronaavaayirasiin dhukkubsatanii oolchuurra darbee akka dafanii dandamatan gochuufillee ni gargaaru. Kana malees, turtii dhukkubsattoonni kutaa wallaansa addaa namoonni haalaan dhukkubsatan keessa jiran hedduu gabaabsa jedhameera. Hospitaalota Yunaayitid Kingidom keessa dhukkubsattoonni koronaavaayirasii 30,000 ta'an kan jiran yoo ta'u,kun ammoo Ebla waggaa darbe waliin walbira qabamee yeroo ilaalamu %39n dabaleera. Mootummaan UK qorichoonni 'tocilizumab' fi 'sarilumab' jedhaman kunneen haala itti dhukkubsattootaaf dhiyaatan irratti omishitoota waliin walitti dhiyeenyaan hojjataa jiraachun himameera. Qorichoonni kunneen rakasa ta'u baatan illeen, (dhukkubsataan paawundtii 750 hanga 1000) ta'ulleen yoo qoricha 'dexamethasone' jedhamurratti dabalamee faayidaansaa olaanaa ta'u himuqorattoonni. Qorataa mummeen 'Imperial College London' Pirofesar Antonii Gordan akka jedhaniitti. ''Tokko tokkoo dhukkubsataa 12 qorichi kun kennameef hundi du'arraa fayyusaanii hubanneera. Kunis bu'aa olaanaadha.'' jedhan. Daarektarri Fayyaa Biyyaaleessa Inglizii Pirofesar Isitiifan Paawiis gama isaanitiin, ''Yeroo kanatti qorichi du'a namoota Covid-19n qabamanii hir'isan dhufunsaanii oduu guddaadha. Qabsoo vaayirasicha waliin taasisaa jirruuf kun guddina olaanaadha,'' jedhan. Ministirri Fayyaafi Kunuunsa Hawaasaa Maat Hankook gama isaaniin, ''UKn ammatti talaalliiwwan dhukkubsattoota koronaavaayirasiitiif ta'an adda baasuufi argachuun dursaa jirti',' jedhan. Hakimoonni dhukkubsattoota Covid wallaanaa jiranisisaan kanneen qoricha 'dexamethasone' jedhamu waliin akka kannaniif ajajamaniiru. Haata'u malee, qorichoota kanneen UKn ala gara biyyoota biraatti erguuf uggurri kaa'ameera. Bu'aan qorannoo kunis barruu Medikaal irratti kan hin maxxanfamneefi oggeessoota walfakkaataniin xinxalli kan irratti hingaggeefamneedha jedhameera.	https://www.bbc.com/afaanoromoo/oduu-55582049
health	Naannoo Amaaraatti ji'oota sadan darban namoonni 100,000 busaan qabaman	Naannoo Amaaraatti Adoolessa darberraa eegalee hanga ammaatti namoonni 100,000 ta'an dhibee busaatiin qabamuu qondaaltonni fayyaa naannochaa himaniiru. Jiraataa Godina Goojjaam Dhihaa, Ganda Wuhaa kan ta'an Obbo Habtaamuu Hayilee torbanoota darban keessa, namoonni busaa dhukkubsatan lakkoofsi isaanii dabalaa dhufeera jedhu. ''Lakkoofsi isaanii dabaleera. Yeroo hunda waqtii kana lakkoofsi namoota busaa dhukkubsatanii ni dabala. Kana ammaa garuu akkaataa kanaan dura dabalee hin beekneen dabalaa jira,'' jedhan. ''Homaa sababiin addaa hin jiru. Bara kana keemikaalas ta'e agoobarri hawaasaaf qoodameera. Wanti xiqqoo adda godhu barana roobni dabaleera. Kun dhukkuba busaa babal'iseera,'' jedhan jiraataan kun. Obbo Habtaamuun naannoosaaniitti namni busaan qabame heddummaachuu himanis, sababa kanaan namni du'e akka hin jirres dubbataniiru. Akkaataa itti fayyadama agoobaraa irratti barnoonni hubannoosaanii cimsu kennamaafii akka jiruu fi ogeeyyiin dhukkuba busaa irratti hojjetan naannawa isaaniitti ramadamanii tajaajila kennaa jiraachuu dubbatan. Naannawa kanatti dhibeen busaa akkaan dabalaa jiraachuu Hooggantuun Eegumsaa Fayyaa naannawa kanaa Yashiharag Ayyaanoo BBC'tti himaniiru. Torbee gara torbeetti namoonni busaa dhukkubsatan dabalaa jiraachuu kan himan hooggantuun kun naannoo tokko tokkotti ammoo haala yaaddessaa ta'een dabalaa jiraachuu dubbatan. Naannawa sanatti hojjettoota guyyaa dabalatee namoonni hedduun haaraa busaan kan qabaman ta'uu eeran. Keemikaala biifuun ga'aa ta'uu baatus torbanoota muraasa darbanii as tajaajilli kun hawaasaaf kennamaa jiraachuun dubbatan. Sababa roobaatiin lolaa kuufame balleessuu fi boolla lolaa duuchuu akkasumas zayitii gubataa fayyadamuun bookee busaa ittisaa jiraachuus himan. Inistitiyuutii Fayyaa Hawaasaa Naannoo Amaaraatti Qindeessaan sagantaa Ittisa Dhukkuba Busaa Maastawaal Worquu, dhukkubi busaa dabaluun yaaddoo uumaa jira jedhan. Fulbaanarraa eegalee hanga Sadaasaatti dhukkubi busaa dabaluun waan baratameedha kan jedhan qondaalli kun roobi baranaa, itti fayyadama agoobaraa irratti hubannoon hawaasaa laafaa ta'uu fi xiyyeeffannoon koronaavaayirasii irra ta'uun lakkoofsi kun akka dabalu sababa ta'eera jedhan. Akka ragaa Inistitiyuutii Fayyaa Hawaasaa Naannoo Amaaraatti lakkoofsi namoota busaan qabamanii bara 2012 keessa kan bara 2011, harka 66'n caaleera. Ji'oota sadan darban, jechuunis Adoolessarraa kaasee ammoo kan bara darbe ji'oota wal-fakkaataniin wal-bira qabamee yoo ilaalamu dhibbeentaa afuriin dabaleera jedhan Aadde Maastawaal. Naannichatti harmootii garaatti baatanii fi namoonni umriinsaanii waggaa 15 ol ta'etu dhibee kanaaf daran saaxilamaara kan jedhan Aadde Maastawaal, ji'oota sadan darban keessa namoonni kuma 100 caalan qabamuu ibsan. Kutaaleeen akka Gondar Kibbaa fi Dhihaa, Goojjam Bahaa fi Dhihaa akkasumas Awwii fi magaalaan Baahardaar, iddoowwan dhibee kanaan daran miidhamaniidha. Hanqinni agoobaraa fi keemikaalaa jiraachuu kan eeran Aadde Maastawaal keemikaalli iddoowwan biifamuu qabuttillee hin biifamne jedhan.	https://www.bbc.com/afaanoromoo/oduu-54557564
health	Kaanadaan du'a ogeeyyii fayyaan deeggarame babal'isuufi	Mootummaan Kaanadaa wixinee labsii namoonni ogeeyyii fayyaan deeggaramanii du'uu akka danda'an taasisu qopheesse. Labsiin kun dhukkubsattoonni dhibee fayyuu hin dandeenye qaban, du'uun isaanii mirkana ta'e qofaaf miti. Warra rakkoo maashaalee qaamaa isaanii sirnaan sochoosuu hin dandeenye dabalatee kanneen dhibeen isaanii du'aaf akka isaan saaxilu sababa gahaa qabaniis ogeeyyiin deeggaramanii akka du'an labsichi ni hayyama. Ministirri Fayyaa Paatii Hajduu akka jedhanitti wixineen seeraa qophaa'e kun namoota sababa labsii kanaan miidhaaf saaxilamuu malan ni eega garuu lammilee Kaanadaaf walabummaa kenna jedhan. Labsichi deeggarsa paartii biyya bulchaa jiruu erga argateen booda Wiixata paarlaamaaf dhiyaate. Falmitoonni mirga namoomaa keessaahuu warreen mirga qaama miidhamtootaaf falman labsii kana mormanii jiru. Sababni ammoo labsichi namoota wayita dhalatan rakkoo irree qaama isaanii sochoosuu isaan dhoorku waliin dhalatanii fi kan socho'uu hin dandeenye deeggaramanii akka du'an hayyama. Kun ta;uuf garuu rakkoon ykn dhukkubni isaani kan namni tokko dandamachuu hin dandeenye ta'uun mirkanaa'uutu irra jira. Namoonni dhukkuba sammuu qaban labsii kanatti dhimma bahuu hin danda'ani. Labsiin kun paarlaamaaf kan dhiyaate yoo ta'u sagalee caalmaa yoo argate seera ta'ee tumama. Kaanadaan seera du'a ogeeyyii fayyaan deeggarame kan tumte bara 2016 yoo ta'u, addunyaa irratti biyyota muraasa namoonni dhukkubsatan du'uu akka danda'an hayyaman keessaa tokko. Amma dura lammileen Kaanadaa 13,000 ol du'a ogeeyyiin deeggarame argataniiru jedha ragaan damee Haqaa biyyattii. Kanneen keessaa harki lama sadaffaan dhukkubsattoota kaansarii yoo ta'an, dhukkuba sammuu keessaa, dhukkubni onnee fi qaamolee hargansuu akka sababawwan gurguddoo birootti eeramanii jiru.	https://www.bbc.com/afaanoromoo/oduu-51625153
health	Dhibeen maalummaan isaa hin beekamne Veenaatti dipiloomaatota US qabe	Bulchiinsi Baayidan dhukkuba ammaaf maalummaan isaa hin beekamne dipiloomaatota biyyattii magaalaa guddoo Oostiriyaa Veenaa jiran irratti mul'ate qorachaa jiraachuu hima. Erga Joo Baayidan Amajjii darbe aangootti dhufanii dipiloomaatonni fi hojjettoonni bulchiinsaa US Veenaa jiran 20 ta'an mallattoo dhibee sammuu maalummaan isaa hin beekamne 'Havana Syndrome' fakkaatu ofirratti arguu gabaasanii jiru. 'Havana syndrome' ibsa gahaa qabaachuu baatullee saayintiistonni Ameerikaa carallaan uumamuu akka hin oolle tilmaamu. Dhibeen kun jalqaba kan mul'ate Kuubaa keessatti bara 2016/17 ture. Yeroos dipiloomaatonni Ameerikaa fi Kaanadaa magaalaa guddoo Kuubaa Havaanaa turan mallattoowwan akka joonja'uu /dizziness/, madaala eeggachuu dadhabuu, dhagahuu dhabuu fi aarii himachaa turan. Ameerikaan haleellaa carallaa /sonic attacks/ raawwachuun Kuubaa yoo himattu, Kuubaan jabeessitee waakkatte. Kunis biyyoota lamaan jidduutti muddama uumee ture. Qorannoon Ameerikaan bara 2019 goote dipiloomaatota mallattoo sana ofirratti argan irratti 'rakkoolee sammuu/brain abnormalities/ argamuu mul'ise. Kuubaan qorannicha kufaa goote. Dhibeen amma dipiloomaatota Ameerikaa Veenaa jiran irratti mul'ates 'Havana Syndrome' kan fakkaatu yoo ta'u, jalqaba kan gabaafame Jimaata darbe barruu Niwu Yookar irratti ture. Boodarra ministeerri haajaa alaa Ameerikaa dhimmicha mirkaneessee, qorachaa akka jirus hime. Ministeerri haajaa alaa Oostiriyaas dhimmicha mootummaa Ameerikaa waliin ta'uun qorachaa akka jiru Rooyitars gabaaseera. Veenaan magaalaa jiddugala dipiloomaasii ta'uun maqaa gaarii qabdu yoo taatu, Ameerikaan waggoota dheeraaf achi buufattee turte. Magaalattiin ammaan kana marii dhimma niwukileeraa biyyoota Lixaa fi Iraan jidduutti taasifamu keessummeessaa jirti. Mallattooleen dhibee kanaa bakka biraattis argamuun gabaafamulleen Ameerikaan lakkoofsi Veenaa guddaa ta'uu himti.	https://www.bbc.com/afaanoromoo/oduu-57878336
health	Koroonaavaayirasi: US'tti dhalattoonni Itoophiyaa talaallii Koronaa fudhatan maal jedhu?	Dhalattoonni Itoophiyaa US keessatti hojii tajaajila fayyaa hojjetan talaallii Koronaavaayirasii fudhatan talaallicha gammachuun fudhachuufi yaaddoo har'aa bor qabamna jedhu irraa baraaramuu himu. Kubbaaniyyaa Ameerikaa qoricha oomishu Faayizariifi kubbaaniyyaan teeknoolojii waldhaansaa Jarmanii Baayoonteek waliin ta'uun talaalliin Covid-19 oomishan US keessatti kennamuu erga eegalee torban lama darbeera. Talaalliin kun kanneen harka caalaan dhibee kanaaf saaxilamoo ta'aniifi ogeeyyiin fayyaa dursa argachuun fudhachaa jiru. Kanneen talaallii kana fudhatan keessa ogeeyyiin fayyaa dhalootaan Itoophiyaa ta'an ni argamu. Dr. Fitsum Haayilamaariyaam Filaadeelfiyaa Hospitaala Yuunivarsiitii Toomaas Jeferseen keessatti hakiima ispeeshaalaayiizdii dhibee keessooti. Talaallii kana fudhachuu isaanii BBC'tti himaniiru. Dr. Fitsum namoota dhibee kanaan miidhamanis du'aniis waldhaanaa talaalliin kun hanga argamu eegaa akka turan dubbatu. Talaallicha fudhachuuf murteessuunis akka isaan hin rakkisne himu. ''Adeemsa talaalliin kun keessa darbe dhiyeenyatti hordofeera. Sadarkaa maaliirra akka darbe, milkaahina isaafii fayyummaan isaa kan mirkanaahe ta'uu ragaa waaniin qabuuf talaalamuuf garaa hin hirre'' jedhu. Namni biraan talaallii kana fudhatan Daraaraa Daadhii jedhamu Kaalifoorniyaa keessatti gidduugala kunuunsaa Paalmitar jedhamu keessaa ogummaa Narsiin tajaajilu. Isaanis akkuma Dr. Fitsum talaallicha fudhachuuf garaa akka hin hirre dubbatu. ''Dhugumatti talaalliin kun argamuu isaatti hundi keenyayyuu gammadoodha. Keessumaa dhukkubsattoota waliin tuttuqqaa kan qabnu dhibeen kun har'aa bor nu qabe yaaddoo jedhu qaban ture... amma ogeessi fayyaa kamuu talaallii kanarraa gammachuu qaba'' jechuun gammachuu qaban ibsaniiru. Namootni dhibee kanarraa fayyaan qaamni isaanii dandeettii dhibee kana ofirraa qulachuu jabaa waan qabuuf deebi'ee nun qabu jedhanii of dagatu, talaalliinis nu hin feesisu jedhanii yaaduu malu. Dr. Fitsum namootni dhukkuba kanaan qabamanii fayyan talaallii kana fudhataniiru, fudhachuus qabuu jedhu. Namootni dhibee kanaan qabamanii fayyan irra deebiin yeroo qabaman argineerraa waan ta'eef dandeettin dhibee qolchuu qaama isaanii yeroo biraa laafuu akka malu qorannooniis waan akeekuuf talaallicha fudhachuu qabuu jedhan. Dr. Fitsum akka jedhanitti talaalliin kun saaxilamummaa ogeeyyiin fayyaa qaban irratti hundaa'uun dhukkubsattoota dhibee jabaarra jiraniif kanneen kutaa yaala atattamaa keessa hojjetaniif dursi kenname. Namni kamuu talaallii kana fudhachuun dura yoo xiqqaate haaldureewwan 10 guutuu qabaa jedhu Dr. Fitsum. Qaamni ofii talaallii kan hin jibbine(alarjii) ta'uu, garaatti kan hin baanne ta'uu, mallattoondhibee kamuu kan irra hin jirre ta'uu, fi dhukkubsatoota yaala kamiifu Hospitaala jiran ta'u dhabuun fa'aa keessatti argamu. Talaalliin marsaa duraa fudhatamee daqiiqaa 15'f namni achuma akka turu akka taasifamuufi kuniis qaamni bifa adda ta'een talaalichaaf deebii yoo kenne hordofuufi. Dr. Fitsum talaallii kana fudhachuun booda rakkoon waan isaan hin mudanneef hojii isaanii itti fufuu dubbatu. Talaalliin kun akkuma talaalliiwwan biroo lilmoon irreerra kan kennamu ta'uufi talaalliin marsaa duraa tokko erga fudhatamee torbee lammaffaa isaatti kan lammataa akka kennamu himan. ''Talaallicha fudhadhee daqiiqaa 30 boodan gara hojii deeme. bakkan waraannadhe dhukkubbii xiqqoon alatti wanti addaa hin jiru'' jedhu obbo Daraaraanis. Talaallii erga fudhatanii booda of eeggannoon akka hin barbaachifne namootni hubatan jiraataniis kun sirrii akka hin taane Dr. Fitsum himaniiru. Ogeeyyiin fayyaa talaallii kana fudhachuun damee fayyaaf deeggarsa gaaddaa akka ta'u obbo Daraaraan ni himu. Ogeeyyiin fayyaa umriin isaanii siiqe dhibee kana sodaachuun soorama bahuu isaaniitiin hanqinni ogeeyyii fayyaa mudachuu obbo Daraaraan ni dubbatu. Ogeyyiin kun talaallii fudhatanii hojiitti deebi'uu malus jedhanii abdatu. Kunis tajaajila fayyaa si'ataa gochuun ofitti amanamummaa ogeeyyii fayyaa dabalaa jedhu. Talaalliin kun akka dhuunfaatti, akka dhaabbataattis ta'e akka biyyaatti abdiin hore jiraatus of dagachuun akka hin uumamne of eeggannoorratti cimuun barbaachisaadha jehu Dr. Fitsum. Talaalliin kun hanga uummata hunda bira gahutti yeroo kan fudhatu waan ta'eefi dhibeen kun yaaddoo ta'uun isaa akka itti fufullee himan. Addunyaarratti hanga ammaatti namootni miiliyoona 78 ol Covid-19'n kan qabaman yoo ta'u kana keessa namni miiliyoona 1.7 ol ta'u lubbuusaa dhabeera. Talaalliiwwan gosa adda addaa amma argaman kana biyyoonni Sooreyyiin doozii hedduu ofii bitanii kan jiran yoo ta'u biyyootni hiyyeeyyiin akka aardii Afrikaa keessa jiran ammallee akkatti kana muraasallee argatan irratti hojjechaa jiru.	https://www.bbc.com/afaanoromoo/oduu-55464630
health	Koronaavaayirasii: Gaazexessaan beekamaa Zimbaabuwee umrii 30'n koronaavayirasiin du'e	Gaazexessaan beekamaa Zimbaabuwee Zororoo Makaambaa jedhamu umrii isaa 30'tti dhukkuba koronaavayirasiin qabamee lubbuun isaa dabarte. Duuni isaa kuni naasuu guddaa dargaggoonnis dhukkuba addunyaa yaaddesse kanaan du'uu akka danda'an kan agarsiisuu akka ta'e fudhatameera. Torban darbe Daarektarri Olaanaa Dhaabbata Fayyaa Addunyaa dargaggoonni of dagachuu hin qaban jechuun akeekkachiisanii turan. Zorooroo Makambaan baatii darbe gara Ameerikaa kan imale yoo ta'u dhukkubichi achitti isa qabu akka hin oolle gabaasaaleen agarsiisu. Televijinii irratti sagantaalee dhiheessun biyya isaa keessatti kan beekamu Makaambaan jalqaba ji'a kana keessatti biyyatti erga deebi'e as mallattoon dhukkubichaa irratti mul'atee ture. Sambata darbe qorannoo taasiseen koronaavaayirasiin kan irratti argame yoo ta'u guyyaa kaleessaa du'u isaa Ministeerri Fayyaa biyyattii ifa taasisaniiru. Ministeerri Fayyaa ibsa baasen Makaambaan Kamisa darbe mallattoo dhukkubichaa agarsiisnaan hospitaala magaalaa Haraaree akka seenu taasifame. Qorannoo gaafa Sambataan nama lammataa dhukkubichi irratti argame ta'us guyyaa lama caalaa lubbuun hin turre. Nami jalqabaa biyyattiitti dhukkubichaan qabame garuu bayyanachaa akka jiru gabaafameera. Makaambaan bakka itti tursiifamu yeroo seenus baay'ee dhukkubsachuu isaa bakkicharraa gaazexeesstuun BBC Shaangaayi Niyokaa gabaasteetti. Makaambaan nama maqaa guddaa qabu yoo ta'u maatiin isaa dureessotadha. Nama jalqabaa Zimbaabuwee keessa dhukkuba kanaan du'edhas. Ministeerri Odeeffannoo Zimbaabuwee Monikaa Mutsvaanguwaa du'uu isaa yeroo dhagahaan ''baay'ee rifachuu'' isaanii ibsaniiru. Lakkoofsi namoota dhukkuba kanaan Zimbabauwee keessatti qabamanii xiqqoo ta'us ga'umsa biyyattiin dhukkubicha to'achuu qabdu garuu duruu gaaffii keessa jira. Yeroo dhuma kaanuu Zimbaabuwee keessa hanqinni qorichi mataa, wanti harkatti aguuggataniifi maaskii ni jira. Yaaddoo dhukkuba kanaan garuu biyyattiin namoonni baay'atanii akka walitti hin qabamne dhorkiteetti. Manneen amantaa qullaa yeroo ta'an supparmaarkeetiiwwan baay'inni namoota gabaa dhufani akka xiqqaatu gochaa jiru. Dhukkubni koronaavaayirasii jalqaba biyya Chaayinaatti erga mul'ate as biyyoota Afrikaa hedduu waliin gaheera.	https://www.bbc.com/afaanoromoo/oduu-52015044
health	'Ayyaana Faasikaa kana firriifi ollaan wal waamuu hin qabu' Dr. Liyaa Taaddesee	Biyyootni addunyaa hedduun ayyaana Faasikaa, sochii hawaasaa uggurameen yoo dabarsan, Itoophiyaatti garuu sochiin ho'an gabaa ayyaanaa mula'acha jira. Finfinnee naannoo tokko tokkotti gabaa ho'aa ayyaana Faasikaa gorsa Ministeerri Fayyaa dabarsu booddeetti jedhe gaggeefamaa jira. Ministirri Fayyaa Itoophiyaa Dr. Liyaa Taaddesee ayyaanaa kana of eeggannoo guddaan ayyaaneffachuun akka barbaachisu gorsaniiru. ''Akka durii ollaafi firri walwaamee osoo hin taane miseensota maatii waliin jiraannu qofa waliin ayyaana kabajnu ta'uu qaba'' jedhan. Jaalala waliif qabnu waliif eeggachuudhaan haa agarsiisnus jedhan. Sochiin gabaasa walirraa fageenya namoota gidduutti gorfamaa jiru eeguun haguuggii funyaaniifi afaanii fayyadamuun akka ta'us gorsaniiru. Bittaan horii fi qalmi gaggeefamus haala kanaan dura baratameen addatti ofeeggannoo cimaan akka ta'u Dr. Liyaan dhaamaniiru. Foon dheedhii osoo nyaatamuu baatee gaarii ta'as jedhaniiru. Ayyaana kan of to'annee of eeguun dabarsuun fuula duratti ayyanota hedduu kabajuuf murteessaadha jedhaniiru.	https://www.bbc.com/afaanoromoo/oduu-52330328
health	Namni dhalchuu akka hin dandeenye sobee saal-qunnamtii raawwate gudeeddiidhaan himatame	Gurbaan waahilan isaa waa’ee dhala godhachuu danda’uusaa sobe gudeeddiidhaan himatamuu hin qabu jedhe manni murtii. Himannaan kun nama ganna 55 Jeesan Laawureensi irratti kan dhiyaatedha. Ji’a darbe ture dubartii tokko si’a lama gudeeduun kan mana murtiitti dhiyaate. Namni kun dhala godhachuu akka hin dandeenyee ishee sobeenii ture. Nama kana irratti himannaa gudeeddii asiin dura himatameen dabalatee murteen umurii guutuurratti murtaa’ee mana hidhaa jira. Dubartiin gudeedamtes qoricha ulfa dhoorku fudhattus ulfaa’uurraa hin hafne ture. Sana booda ulfaa’uu hin barbaanne waan ta’e ulfa baaste. Jeesan dubartii san gama interneetiitiin marsariitii Match.Com jedhurratti wal bare. Haadha warraasaanis marsariitii kanarratti wal baran. Jeesan ji’a darbe ture shakkii dubartoota jahaa ol gudeeduu fi qocoluun kan himatame. Dubartoota san keessaa tokko akka inni dhala godhuu danda’u hin beektu turte. Innis himannaa gudeeddii shan, qocollaa saalaa tokkoo fi arrabsoodhaan himatame. Ta’us garuu himannaa gudeeddii lamarratti yakkamaa ta’ee hin argamne. Jeesanii fi dubartii sun wal arguusaanii dura ergaa gabaabaa waliif barreessu turan. Innis waa’ee dhala godhachuu danda’uu dhabuusaa itti himee ture. Isaanis eega wal argan booda si’a lama wal-qunnamtii saalaa si’a lamaa raawwataniiru. Innis halkan walakkaa ishee dhiisee eega deemee booda akkas jedhee ergaa gabaabaa ergeef: “Dhugaa sitti himu qaba. Ammallee dhala godhachuu ni danda’a. Dhiifama.” Clive Stockwell QC yeroo dubartii san mana murtii gaaffii gaafatu akkas jetteen: “Osoo akka inni dhala godhuu danda’u beektee isa waliin wal-qunnamtii saalaa ni raawwatta turee?” Dubartiinis akkas jette: “Lakki, of eeggannoo biroo taasisaa malee.” Ergaan gabaabaa inni isheedhaaf erges dubartii sobuusaatiin akka ragaatti mana murtiif dhiyaateera. Jeesan Laawureensi dubartii waliin si’a lama wal-qunnamtii saalaa raawwachuusaatiif kan himannaan gudeeddiirratti baname. Ta’us garuu manni murtii himannichi himannaa gudeeddii akka ta’e ibsee Jeesanis himannaa lamarratti yakkaamaadha jedhee murteesseera.	https://www.bbc.com/afaanoromoo/oduu-53520092
health	Kornaavaayiras: Biyya dhibee Covid-19 ittisuun milkaa'aa jirtu	Fiixee bantii lafaa gara Kaabatti kan argamtu odolli Ayiislaand,tamsa'ina koronaavaayirasii to'achuurratti biyyoota addunyaarraa tarkaanfii adda ta'e fudhatte. Naannoo Noordiik jedhamutti kan argamtu odolli kun weerara vaayirasii haaraa kana to'achuu akka dandeesseetu himamaafi jira. Ji'oota lamaan darba keessatti namoota vaayirasichaaan qabaman adda kan baafte yoo ta'u, namoonni 4 du'aniiru. Biyyaattin tooftaan ittiin to'achuu dandeessees,  namoota vaayirasichaan shakkaman qorachuu cimsuudha. Dhaabbanni Fayyaas tarkaanfii kana gorsaa ture. Namoonni sakatta'aman kanneen shakkaman ykn saaxilamoo ta'aan qofaa miti, namni fedhisaatiin qoratamuu barbaade hundatu qoratama. Kana malees,Namoota haaraa vaayirasichi qabe wal'aanuun gumaachaa qaba. Biyyoota addunyaa kanneen biroo keessatti garuu, namoonni akka manasaanii turan ykn addatti fo'utu baratame. Odola kanatti garuu dhaabbileen fi manneen kuusaa gargaaraa  banaadha, hojii idileesaanii hojjatu. Barattoonni  muraasni barnootasaaanii ittifufanii barataa jiru garuu, namoonni 20 ol akka walitti hinqabamne dhorkameera. Biyyattin keessaatti namni jalqaba  vaayirasichaan qabame otoo hin beekamiin dursitee qorannoo eegalte. Tursitoota biyyoota garaa garaa irraa  biyyatti seenanis ta'ee, lammileeshi biyyoota birootti imalanii deebi'an qorata turte. Ogeeyyiin akka himanitti, tarkaaanfiin kun vaayirasichi hawaasa keessa tamsa'ee akka hin daddarbine to'achuuf tarkaanfii ijoo fudhatame. Anga'ooti Ministeera Fayyaa biyyatti akka jedhanitti,biyyisaanii qo'annoo  dursitee eegaluun biyya jalqabaa ta'uu hin ooltu. Lammileen biyyattis mallattoon dhibichaas otoo irratti hin mul'atiin dhaabbilee fayyaa dhaqanii akka qorataman qondaalonni fayyaa biyyattis gaafataa turan. Namoota  vaayirasichaan qabaman  wajjiin tuttuqaa\hariiroo kanneen qabanis addatti  baasanii  hordofu. Tooftaan kanaan biyyoota Eshiyaa kanneen akka Singaappooritti namoota yakka qoratanitti fayyadamuun vaayirasichaan namoota qabamuun shakkaman addaa baasuuf ittifayyadamaniiru. Tooftaan kanaan namoota mallattoo otoo hin agarsiisin qorataman keessaa harka walakkaa adda baasuun danda'ameera. Amma Wixata darbeetti uummata biyyatti keessaa harki 6 qoratamaniiru. Dhaabbanni Fayyaa Addunyaa akka jedhutti ,lakkoofsa ummata addunyaa wajjin wal cina wayita madaalamu lakkoofsa olaanaadha. Biyya tamsa'inni vaayirasichaa itti hammaate Ameerikaan uummata miliyoona hedduu qabdu keessaa harka 0.4 qoratte, harki caalu kanneen mallattoo dhibichaa agarsiisani. Ammas qorachuu itti fuftus, namoota mallattoon irratti mu'ateef saaxilamoo ta'an irratti xiyyeeffatte. Kanaafuu ,qorannoo  gaggeessituun odeeffannoo barbaachisaa kan qabdu Ayiislaand qofadha jedhame yaadama. Torban lamaan darban  lammileen biyyatti qo'annoo bilisaan akka gaggeessan eeyyamuun, to'annoo dhibichaarratti  bu'aa argamsiisuu miseensonni  jaarmiyaa saayinsii biyyatti ibsaniiru. Fuulduratti Ayiislaan  tarkaafiiwwaan sochiii hawaasaa  daangeessaan  otoo hin fudhatiin  dhibicha to'achuuf  kallattii qabaachuu abdanna jedhan. 'Addunyaan Ayiislaandirraa kan barachuu qabdu, murtoo  fudhatamu hundi  saayinsii kan bu'uureffate ta'uudha' jedhan ogeeyyiin.	https://www.bbc.com/afaanoromoo/oduu-52281036
health	Iraanitti namoonni saddeet alkoolii manatti naqame dhuganii lubbuun isaanii darbe	Magaalaa Iraan Bandaar Abbaas jedhamtutti namoonni saddeet dhugaatii alkoolii manatti naqameefi summaa’e dhuguun lubbuun darbuu miidiyaaleen biyya keessaa himan. Namoonni 51 biroon immoo sababa alkoolii summaa’e kana dhuguurraan hospitaalatti wal’aansa argachaa jiru jedhan ogeessi fayyaa Dr Faatimeeh Noowruuziyaan. Kanneen keessaa 17 wal’aansa kunuunsa addaa (ICU) kan argachaa jiran yoo tahu, 30 immoo daayaalisiis ykn summii dhiqanii baasuutu kennamaafi jira. Poolisiin namoota saddeet kan alkoolii kana naqaniifi namootaan waliingahan jedhe to’annoo jala oolcheera. Iraan keessatti alkoolii oomishuun, gurguruufi dhuguun saboota amantii biraa lakkoofsaan baayyee xiqqoo tahaniin alatti akkaan dhorkaadha. Namni Musliimaa alkoolii dhugee argame reebicha ulee 80’n adabama. Qondaalotni magaalaa Bandaar Abbaas summiin alkoolii manatti naqame keessatti argame maal akka tahe adda hin baasne. Tahus, waggoota dhiyoo keessatti namoonni baay'ee dhugaatii hamma meetaanolii du’aaf saaxilu qabu dhuguun du’aniiru. Meetaanooliin bulbula qabxii cabbummaa bishaanii hir’isuufi boba’aaf konkolaataaf gargaaru yoo darbee darbee dhugaatii seeraan ala naqamanitti dabalamuun hamma alkoolii guddisuuf ni yaalama. Garuu hammi xiqqoon illee yoo makame ija namaa jaamsuu hanga ajjeesuutti gahuu danda’a. Yeroo weerarri Kooviid jalqabe Iraanitti namoonni meetaanoolii kana dhugan ykn ittiin lulluuqatan baay'een balaan summaa’uu irra gaheera. Akka ministirri fayyaa biyyattii jedhetti Ebla bara 2020tti namoonni 500 ol sababa kanaan yoo du’an, 5,000 immoo ji’a sadiif yaalamaa turan.	https://www.bbc.com/afaanoromoo/oduu-61317135
health	Osoo walhammachuu, waldhungachuufi qaqqabuun hafee fayyaa keenyarraa maaltu hanqata?	"Barri torbanoota muraasa dura xumurame walumaagaltti yoo ilaallu, gaarii hin turre. Walirraa nufageesse malee walitti nu hin fidne. Ofii osoo wal-hammachuun, waldhungachuufi waltuttuun oolee maaltu nutti hafa? Yaadnee beeknaa? Maaliifan harka fuudhuu dhiise jedhee kan garaan boora’e jiraa? Akkamitti ijoolleefi jaalallee keenya dhungachuu, abbaa warraafi haadha warraa keenya hammachuu yaaduu hafna? Barri 2020 bara wanti hundi itti cufamee darbedha. Covid-19 osoo hin dhufin dura, eenyutu harka fuuchuun dhorkamee wal-hammachuun ammoo lubbuu dabarsuu mala jedhee yaadee beeka? Gochaalee hawaasummaa baraman kunneen hafuun isaanii rakkoo mataasaanii qabaatuu laata? Qorattoonni, eeyyee jedhu. Waltuquun/walqaqqabuun waan salphaa miti. Ijoollee osoo jirruu jaalalaan tuqamuufi hammatamuun afaan dursinee barredha. Afaan jaalala ittiin barannu. Gara laafummaa, nama jaalachuu, uumamaaf amantii laachuu kan ittiin leenjinu, ‘mana barnootaa wal-hammachuu’ keessattidha. Turtii keessa daganneetu ta’a malee, dur dur maaf hammatamuu hafne jennee boonyeerra. Amanuu baannaan harmee keessan gaafadhaa. Akkuma harmi haadhaa guddinaaf barbaachisaa turetti, hammatamuunis akkasuma. ""Namoonni walitti dhiyaachuun wal-hammachuun isaanii waan salphaa miti, akka haphee hawaasummaatti walitti numaxxanseera. Nama jaalannu waliin walitti nuhidheera, akka namaatti wanti walitti nudhiyeesu yoo jiraate waanuma kanadha’’ jedhu Deevidd Liindan. Abba Deeviid barreessaa kitaaba ‘Za Niiw Saayinsi Hiiwuman Indiviijuwaaliitii’ jedhuuti. Saayinsii wal-tuttuqqaa irratti hedduu qorataniiru. Dhimmi kun badaa hin qoratamne, waan busheessine wayiitis jedhu. Ofii namoota biro yoo tuqnu, sammuu keenya keessatti maaltu uumama? Qorannoowwan muraasni tuqamuun, hammatamuun, akkuma qorsa dhibee namarraa salphisuuf fudhatamuutti dawummaa qabu jedhu. Kuni hima akka malee jajame isinitti fakkaannaan, daaimni tokko wayita hammatamu maaltu akka itti dhaga’amu hubachuuf yaalaa. Daa’imni tokko haadha isaatiin mataansaa yoo dhidhiibamu, dha’annaan onneesaa nitasgabbaa’a. Kana kan jedhan qorattuu sammuu daa’mmanii kan ta’an Reebeekaa Islaatar dha. Qorannoowwan muraasni ammoo dhimmicha Sanaa olittis geessu. Fakkeenyaaf daa’imman ulfaatinni isaanii kan ta’uu qabuun gadi ta’anii dhalatan, harmee isaaniitiin yoo hammatamanii tuttuqaman ulfaatinnisaanii sirraachaa akka deemu irra ga’ameera. Nama tokko yeroo jalqabaaf yoo tuqnu, barruu harkaa keenyarra narvoonni jiran gara sammuu keenyaatti ergaa dabarsu. Miirri sunis qaamni keenya dhangala’aa heedduu akka omishu isa taasisa. Sammuun keenya tuttuuqaa keessa nibohaara. Keessumaa namni nutuqaa jiru sun kan amannuun yoo ta’e, aaragalfii sammuu kenna jedhu qorataan ‘evolution’ Roobin Danbar. Erga tuttuqaan hiika akkasii qabaatee, wal-tuquu hafuunoo maal gochuu mala? Tuttuqamuufi hammatamuun sammuu keenyaaf faayidaa qaba jenneerra. Nutasgabbeessa, nugammachiisa, jiriinya keenyas akka jaalannu nutaasisa. Darbee darbees dhibee keenya nurraa maqsa. Waan soba miti. Tuttuqaadhaan dhukkubni nifayyifama. Wal’aansi tuttuqqaa kan jiruufis kanumaaf ta’uu oolaa? Ammarra wal hin tuqinaa, harka wal hin fuudhinaa, wal hin dhungatinaa gaafa jedhamnu, wanti ta’e nurraa miidhamaa jira. ‘‘Dhugumatti akkas wayita jedhamne borumtaasaa dhibeen nurratti hin mul’anne ta’inna, of-wallaallee uumamuu keenya hin jibbines ta’a,’’ jedhu barreessichi Liindan. ‘‘Garuummoo hidhatni dhala namaa waliin qabnu, nutti mul’achuu baaus citeera, miiraan adda baaneerra, suutuma miidhamuu keenya osoo hin beekin miidhamneerra,’’ jedhu. Maaltu nuuf wayyaree? Akka piroofeesar Isleetar jedhaniti taanaan, kana booda vaayirasichi osoo badeellee akka duraatti namoota gidduu tuttuqaan hin jiraatu. Jaalalli namootaa harka wal-fuuchuun dagaagu bakka turetti hin deebi’ee itti hin fufu. Garuu qorataa ‘evolution’ fi ogeessa xiin-sammuu kan ta’an Roobin Danbar wanti kun isaan hin amansiisu. Wal-jaalachuufi tuttuqqaan amala dhala namaati. Amalli namoomaa ammoo haala kam keessattuu bakka dhaabbaterraa itti fufa. Barruun keenya yoo uumamu, aka tuquuf, akka dhidhiibuuf taasifameeti. Baay’inni narvootaa irra jiraniis kan mul’isan kanuma. Nuti beekuu baannus, qaamni keenya akkuma funyoo elektiriikaa wal-xaxaati. Tuttuqqaan dafee ergaa sammuu keenyatti dabarsa. Kanaafuu tuttuqqaan ala fayyaan keenya gaarii hin ta’u. Dawaan akka tuttuqaa nama jaalataniin argamu hin jiru. Akka nama yeroo dheeraa adda baanerraa hammatamuu wanti nama gammachiisu hin jiru. Nama yaadneefi irraa fagaannee turrreen hammatamnee sekondii muraasaaf turuun, akkuma mana jannata keeessa iruutti seenanii ba’uuti. ""Namni tokko waa’ee keessan maal akka yaadu baruu yoo feetan, waan isinitti himu dhaga’uurra, akkamiin akka isin tuqu hubachuuf yaalaa’’ jedhu qorataan kun."	https://www.bbc.com/afaanoromoo/oduu-55786471
health	Koronaavaayirasii: Qonnaaan bultoonni Kaanaadaa aannan litirii miiliyoonaan lakkaa'amu dhangalaasaa jiru	Omishtoonni Aannanii Kaanaadaa sababii koronaavaayirasiitiif aannan litiroo miiliyoonaan lakkaa'amu gad-naqaa jiru. Oomishtoonni Aannanii Ontaariyoo, qonnaan bultoota aannan dheedhii dhiyeessaniin gatii tasgabbeessuufi dhiyeessi gara malee tahe hiri'suuf jecha aannan akka dhangalaasan gaafatan. Gareen indastirii oomisha aannanii, reestoraantii fi tajaajiloti biroo sababa Koovid-19'n waan cufamaniif fedhiin gabaa aannanii gadi-bu'ee jedhan. Oomishtoonni aannanii 500 tahan torbeetti aannan liitiroo miiliyoona shan akka gad-naqan gaafatamaniiru jedha gabaasni gabaa biyyattii. Waanti amma qonnaan bultoonni akka raawwatan gaafataman kun faallaa torban darbeeti. Torbee darbe, Omishtoonni Aannanii Ontaariyoo qonnaan bultootaan hanqinni mudachuu danda'a jechuun oomisha akka dabalan gaafataa turan. Hoggantuun Omishtoota Aannanii Ontaariyoo Chaarlii Ismiiz, dhaabbati isaanii oomisha aannanii Kaanaadaa harka sadii tahu to'atu waggaa 55 keessatti aannan dheedhii dhangalaasaa yoo jedhu kun kan jalqabaati jedhan. Omishtoonni Aannanii Ontaariyoo aannan akka malee oomishame kana dhangalaasuun gatiin gabaarra jiru akka wal madaalu godha jedhanii amanu. Naannoon qonnaan bultoonni aannan akka dhangalaasan gaafataman waggaatti aannan liitiroo biiliyoona sadii oomishu. Qonnaan bultoonni Niiwfaawundlaand fi Laabraador illee aannan litiroo 170,00 akka dhangalaasan gaafatamaniiru. Qonnaan bultoonni kunneen waggaatti aannan litiroo miiliyoona 50 oomishu. Omishtoonni Aannanii Ameerikaa illee akkasuma aannan akka gad-naqaniif gaafatamaniiru. Oomishtoota aannanii qofa miti fedhiifi dhiyeessiin isaanii koronaa vaayrasiitiin kan dhiibbaan irra gahe. Warshaaleen, geejibni qilleensaafi lafoo dhaabachuurraan kan ka'e gatiin boba'aallee dhiibbaan irra gahaa jira. Haa tahu malee, oomishtoonni boba'aa madaala gatii eeguuf oomisha isaanii hin dhangalaafne inumaayyuu ni dabalan malee. Wal morkiin oomishaa Raashiyaa fi Saa'udii gidduu taasifamu gatii boba'aa gadi buusee jira.	https://www.bbc.com/afaanoromoo/oduu-52201246
health	Abbootiin seeraa ulfa torban saddet boodaa baasuu dhorkamu morman	Abbootiin seeraa USA kutaa biyyaa Mizuwuurii keessatti seera ulfa baasuu hundaa torban saddetii guute baasuu dhorkuuf bahe akka hojii irra hin oolleef morman. Seerri haaraan kun har'a irraa eegalee hojii irra akka ooluuf kan qophaa'e yoo tahu ulfa torban saddet guute baasuu hunda kan dhorkudha. Yoo ragaan yaalaa ulfichi akka bahuuf dirqisiisu hin jiraanne ulfa baasuun hin danda'amu jedha seera haaraan kun. Haa tahu malee abbaan seeraa Distiriiktii US Howaardi Saach guutummaatti hojii irra oolmaa seerichaa dhorkuuf osoo hin taane hanga ajaja mana murtii dabalataa argannutti haa turudha kan jedhame jedhan. Ji'a darbe kutaa biyyaa Mizuwerii kun kan himatamte yoo tahu seerii isaan baasan heera biyyattiin kan dhimma maatii irratti bahee ture fi murtii mana murtii ol-aanaa biyyattii ulfa baasuu ajaju kan faallessudha jedhamuuni. Kutaaleen biyyaa Ameerikaa hedduun seera cimaa ulfa baasuu dhorku baasuun murtee mana murtii fuuldura dhaabbachuuf yaalaa turan. Seerri karoora maatii biyyichaa garuu ulfa baasuu waan eeyyamuuf namootni hedduun ammoo seericha akka deeggaran himaniiru. Dhaabbaticha keessa kan hojjetan Dr Kooliin Maakinikoolaas sababiin hundinuu namni kamiyyuuulfa baasuuf dhiyeessu fudhatama qabaachuu qaba jedhan. Ulfa baasuun kan danda'amu yoo sanyummaa, saala ykn dhukkuba daddarbaa waliin wal qabate qofa jedha seera haaraan. Dubbii himaan Abbbaa Alangaa Waliigalaa kutaa biyyaa Mizuweerii, Erik Shimidit tarkaanfii itti aanu osoo hin murteessiin dura irra deebiin ni ilaalla jedhan. Seerri kutaan biyya Mizewurii baase daa'ima hin dhalatiin sababa kamiin iyyuu baasuun seeraan ala jedha. Addatti sababoota mana yaalaan mirkanaa'an irraa kan hafe jedhee garuu dirqiin gudeedamuun as keessatti hin ilaalamu jedha. Hakiimni ulfa ji'a saddetii olii baase hidhaa cimaa waggaa shanii hanga 15 adabamuu akka danda'us ibsa. Kutaan biyyaa kun seera cimaa kan qabdu yoo tahu ammallee kilinikii tokko qofatu hojii ulfa baasuu kan hojjeta.	https://www.bbc.com/afaanoromoo/oduu-49493074
health	Koronaavaayiras: Biraazilitti namni qorannoo talaallii Covid-19tti hirmaatu tokko du'us yaaliin gaggeeffamu itti fufeera	"Talaalliin Covid-19 dhaabbanni AstiraaZenekaa jedhamuufi Yunvarsiitiin Oksifoord waliin ta'uun gaggeessaa jiran namni yaaliicha keessatti hirmaataa jiru tokko du'e jedhamus qorannoon talaallii kun yaaddoo nageenyaa tokkollee akka hin qabne ibsame. Namni fedha isaatiin qorannoo talaallii keessatti osoo hirmaataa jiruu du'e kun Biraazilitti. Aanga'oonni fayyaa Biraazil odeeffannoo nama kanaa kamiyyu kennuurraa of qusataniiru. Gareen Yunvarsiitii Oksifoord hojii kana gaggeessaa jiru gama isaatiin, dhimmicharratti of eegannoo cimaadhaan qorannoo akka gaggeessuufi talaallichi garuu rakkoo nageenyaa tokkollee akka hin qabne beeksiseera. Akka odeeffannoo BBCn argatetti ammoo namichi fedhiin yaalii talaallii argachuuf taasifamu keessatti fedhiin hirmaataa ture kun talaallicha hin fudhanne. Namoota fedhiin talaallii Yunvarsiitiin Oksifoord qorachaa jiru keessatti hirmaatan keessaa walakkaa qofaaf kan isa yaaliirra jiru kan fudhatan. Gareen lamaffaa talaallii boquu gogsaa/manjalloo (meningitis) mirkanaa'aatu kennameef. Namoonni qorannoo talaallii kana keessatti fedhiin hirmaatan mataan isaanii talaallii isa kan koronaavaayirasii yaa ta'u, isa kan boquu gogsaa waan isaaniif kenname wanti beekan hin jiru. Kun ammo kan taasifamu fedhii isaaniitiin jedhameera. AstiraaZenekaan gama isaatiin adeemsa yaalii tokkoo tokkoo namootaa irratti yaada kan hin kennineefi yeroo talaaliin taasifamutti garuu of-eegannoon barbaachisoofi tarkaanfiiwwan nageenya fudhatamuu isaanii beeksiseera. ""Haalonni fayyaa murteessoo ta'an hunduu of eeggannootiin qoratamaniiru; ilaalcha keessas galananiiru. Yaalii isaas ta'e adeemsi qorannoo isaas wanti yaaddessaa ta'e kamiyyu irratti hin argamne.  Aanga'oonni isaan ilaallatus adeemsicha akka hordofan taasifneerra,"" jedhan. Yeroo ammaa yaaliiwwan talaallii gaggeeffamaa jiran abdataman keesaa inni kun kan adda durummaan eeramu yoo ta'u, yeroo dhiyoottis gabaaf akka dhiyaatu ni eegama. Qorannoon talaallii kun hanga ammaatti sadarkaa yaalii tokkoffaafi sadarkaa yaalii lamaffaa milkaa'inaan kan xumurame yoo ta'u, yaalii sadarkaa sadaffaa xumuruudhaaf ammoo UK, Biraaziliifi Indiyaa keessatti namoota fedhii qaban irratti gaggeessaa jira. Ji'a darbe UK keessatti gaggeeffamaa kan ture miidhaa maddee qabaachuu danda'a jechuun addaan cite kan ture yoo ta'u, guyyoota muraasaan booda garuu yaalii sana gaggeessuudhaaf yaaddoon tokkollee akka hin jiraanne ibsamuu isaatiin akka irra deebiyamee jalkqabamu taasifameera. Abbaan Taayitaa Biraazil namni fedhiin yaalii talaallii keessatti hirmaataa ture lubbuun isaa darbuu dheengadda dhaga'uu beeksiseera. Sabaa himaaleen Biraazil akka gabaasanitti namni lubbuun isaa darbe kun ogeessa fayyaa umuriin isaa waggaa 28 ta'eefi Covid-19n walqabatee akka ta'edha. Talaalliin kun hayyama guutuu kan argatu yoo ta'e Biraazil bilqaaxiiwwan miliyoona hedduu bitachuudhaaf murteessiteetti. Biyyattii keessatti hanga ammaatti namoonni miliyoona 5.3 vaayirasichaan kan qabaman yoo ta'u, Ameerikaafi Indiyaatti aansuun addunyaa irratti sadafarratti argamti. Lakkoofsi namoota sababa dhibee kanaan biyyattii keessatti lubbuun darbe ammoo kuma 155 qaqqabuun isaa mirkanaa'eera."	https://www.bbc.com/afaanoromoo/oduu-54641815
health	Covid 19: Du'a hayyootaa hawaasa Yunivarsiitii Wallaggaatti 'naasuu uume'	"Dhibeen Covid-19 yeroo kamuu caalaa Itoophiyaa keessatti babal'achuun namoota hedduu miidhaa jiraachuun dhagahamaa jira. Hakiimootaafi hayyoonni biyyaafi ummata isaaniif bu'aa olaanaa taasisuu danda'an dhibee kanaan lubbuu dhabaa jiru. Yunivarsiitii Wallaggaatti ogeessa Faarmaasii kan ta'e Iddoosaa Taaddasaa, sababa koronaavaayirasiin guyyootaan dura lubbuu dhabuu Pirezidaantiin Yunvarsiitichaa Hasan Yusuuf (PhD) BBCtti himan. Duuti ogeessa kanaatiis hawaasa yunivarsitichaa biratti naasuu guddaa uumuusaa Dr Hasan dubbatan. Yunvarsiitichatti hakiimonni ispeeshaalistoota ta'an biroon sadii Covid-19n qabamanii amma bayyanachaa jiraachuu Pirezidantiin Yunvarsiitichaa ni dubbatu. Ogeessa Faarmaasii Iddoosaan, haspitaala rifeeraalaa Yunvarsiitichaa keessa kan hojjetuufi ogeessa baayyee cimaafi quuqama guddaa qabu ture jedhu Dr. Hasan. Ogeessi kunis faarmaasii Yunvarsiitiirrayyu darbee faarmaasiiwwan magaalaa Naqamtee, Shaambuufi Gimbii akka qindeessaa koree ta'uun hojjetaa ture jedhan Pireezidantichi. Guyyaa dheeraa akka hin dhukkubsanneefi guyyoota lamaa hanga sadii kutaa wal'aansa hordoffii addaa (ICU) keessa turuus lubbuun isaa darbeera. Hospitaalli Yunivarsiitii Wallaggaa kutaa namoonni akkaan dhukkubsatan keessatti yaalaman yookiin ICU kan qabu yoo ta'u, hojjettoota irra darbeeyyuu hawaasaaf tajaajila akka kennaa jiru kaasuun, dhiyeessi meeshaalee ittisa Covid-19 oolan akka maaskiifi saanitaayizariilleen gahumsaan hojjetootaaf ni dhiyeessa jedhu Dr. Hasan. Hakiimonni sadarkaa ispeeshaalistiirra jiran hospitaala Yunvarsiitichaa keessa hojjetan sadii dhibee kanaan qabamanii amma akka dandamatan kaasuun, rakkoon guddaan akka naannawaa isaaniitti jiru dagachuutu jira jedhu. ""Akka magaalaattis of eeggannoon hin jiru. Sirriitti hin hubatamne malee [dhibeen kun] nama baayyee nu dhabsiisaa jira."" Namoota shakkamanii isaan biratti qorataman keessaa walakkaa kan ta'u irratti koronaan akka argamaa jiru himuun, namni maaskiillee sirriitti fayyadamaa hin jiru jedhu. Dhibaa'ummaafi salphisanii ilaaluun akka dhibee kana hammeessaa dhufu dubbatan Pirezidantiin Yunvarsiitii Wallaggaa Dr. Hasan. Gama kaanin dhiyeenyuma kana amma dura Yunvarsiitii Wallaggaatti barsiisaa, qorataafi sadarkaa itti-aanaa pirezidaantiirra hanga gahutti waggoota kudhaaniif tajaajilaa kan turan Hirphaa Laggasaa (PhD) akkasuma dhibee kanaan lubbuun isaanii darbuu himan Dr. Hasan. Dr. Hirphaan Yunvarsiitii Wallaggaa irraa gara Ambootti erga jijjiiramanii waggaa lama kan guute yoo ta'u, hayyuun kunis tibbuma kana sababii koronaan lubbuu isaa dhabeera. Ummanni weerara Covid-19 akka taphaatti osoo ilaalaa jiruu dhukkubichi lubbuu hakiimotaa dabalatee namoota hedduu galaafachaa jira waan ta'eef xiyyeeffannoo addaa kennuun of eeggachuu feesisas jedhan."	https://www.bbc.com/afaanoromoo/oduu-56624192
health	Koronaavaayiras: Doktoroota biyyoota lamatti lubbuu dhukkubsattootaa baraaraa jiran	Dr Xaahir Aktaar mana isaa magaalaa Landaniin alatti argamutti dhukkubsattoota Covid-19 Paaksitaanitti argaman kompiitarasaatti fayyadamuun gargaaraa jira. Doktoroonni achi jiran gama viidiyootiin kutaan dhukkubsattoonni haalaan dhukkubsatan itti yaalaman (ICU) kan hospitaala magaalaa Jiinatti argamu Dr Xaahiritti mul’isu. Dr Xaahir ogeessa kutaa ICU yoo ta’u dhukkubsattoota Covid-19 'Essex' jiraniifis gargaarsa taasiseera. Ammatti yeroo boqonnaasaatti softiweerii fayyadamuudhaan muxannoosaa ogeeyyii fayyaa biyya dhalootasaa Paakisataan jiraniif qooda – dhukkubsattoota Covid-19 yaaluuf maloota gaarii ta’an doktaroota gorsa. “Tajaajila NHS’f [kan UK] kenninutti baay’ee boonna,” jedhe Dr Xaahir. “ Akkasumas muxannoo fayyaarratti qabnuu fi kan biraatiin, waahillan keenyaa fi uummata Paakisataan gargaaruun baay’ee barbaachisaadha.” Dr Mohaammad Ashraf Ziyaa hospitaala Jiinatti kutaa ICU dhukkubsattoonni Covid-19 itti yaalaman hogganan BBC’tti akka himanitti, Dr Xaahir waliin muxannoo wal jijjiiruun ''baay’ee faayidAa qabeessa ture,'' jedhu. Isaanis gareen isaanii dhukkubsattoota yaaluuf qorichoota murtaa’oo asiin dura itti hin fayyadamne fayyadamuusaaniitiif “bu’aan gaariin jiraachuu” himu. Paakistaan keessatti namoonni 250,000 koronaavaayirasiin yoo qabaman 5,000 immoo du’aniiru. Lakkoofsi kunis kan Biriitan waliin wal bira qabamee yoo ilaalamu xiqqaa ta’us lakkoofsi namoota Paakistaanitti du’anii kan himamee olidha. Biriiteen keessatti namoonni 44,000 sababa koronaavaayiras lubbuusaanii dhabaniiru. Doktorri biraa dhalootaan Paakistaan ta’anii fi UK’tti hojjatan Dr Suhaayil Chugtaayi sooftiweerii fayyadamuudhaan kutaa ICU Laahoreetti argamuuf gargaarsa kennu. Kaayyoon isaa Paakistaan keessatti sababa hanqinna ogeeyyii kutaa ICU irraa ka’ee jiruuf “qaawwa cufuudha.” Dr Suhaayil piroojektoota akkanaa biroos baay’ee hojjateera. Innis naannoo Puunjaab keessatti mootummaa waliin ta’uun akka doktoroonni UK, Aayirlaand, US fi Paakistaan gama viidiyootiin dhukkubsattoota Covid-19’f gorsa kennu – kana jechuun yaala argatuuf gara mana yaalaa hin deeman jechuudha. Doktoroonni biyyoota afranii eega ji’a Bitootessaatii asi namoota 35,000'f gorsa kennaniiru. Dr Suhaayil haalonni akkanaa fuuldura ogummaa fayyaatiif barbaachisoodha jedha. “Bakka doktorrii fi dhukkubsataan afaan tokko dubbatutti, eessallee jiratan tajaajila argatuu danda’u.” Doktoroonni dhalootaan Paakistaan ta’anii fi lammummaa Biriitan qaban sirna fayyaa Paakistaan jiru fooyyeessuuf yeroo boqonnaasaanitti hojjatan ni jiru. Waldaan tola ooltummaa “The Midland Doctors” jedhamu eega balaa sigiga lafaa Kaashimiiritti mudate booda ture bara 2005 magaalaa Muzaffarabad keessatti hospitaala kan ijaare. Ammatti miseensonni waldaa tola ooltummaa kanaa Biriitan jiraatan doktoroota Paakistaan jiraniif gama interneetiitin leenjii kennu akkasumas dhukkubsattoota kutaa ICU jiran hordofu jedhan Dr Farhaan Rashiid. Isaaniis UK keessatti haalli Covid-19 isa Paakistaan irra hamaa waan ta’eef doktoroonni haalasanirraa muxannoo argatan waahilan isaanii Paakistaan jiraaniif akka qoodaniif isaan gargaareera jedhan. Dr Suhaayil akka jedhanitti doktoroonni lammummaan Biriitish ta’anii fi dhalootan Paakistan ta’an hojiilee akkanaarratti hirmaatuuf fedhii guddaa qabu. “UK ni jaalatu ta’us garuu biyya irraa dhufaniis hamma danda’aniin gargaaruu barbaadu,” jedhe.	https://www.bbc.com/afaanoromoo/oduu-53366330
politics	Manni Murtii Olaanaa Keeniyaa karoora pireezidantichi heera mootummaa fooyyessuuf qaban kuffise	Manni Murtii Olaanaa Keeniyaa sanada Heera Mootummaa fooyyessuu mootummaan deeggarame seeraan alaafi heeraan ala jedhee kuffise. Kana malees Pireezidantiin biyyattii Uhuruu Keeniyaataan heera mootummaa cabsuun, sanada kana jalqabsiisaniiru jedhan. Akka mana murtichaatti silaa adeemsi kun kan eegaluun irra ture lammiilee biyyattiin ture. Sanadni heera mootummaa fooyyeessuu kun namoota hedduu biratti 'BBI - Building Bridges Initiative' jedhamuun beekama. Sanadni kun mana maree bakka bu'oota uummataafi qaama raawwachiiftuu lakkoofsaan dabala. Murteen ammaa kun tarii 2017tti erga manni murtii filannoo injifachuu Pirezidant Keeniyaataa kuffisee booda, murtee guddichadha jedhamuu mala. Murtee kana dura Keeniyaan filannoon waliigalaa bara dhufu gaggeessitu osoo hin gahiin, rifarandamiitti adeemaa turte. Rifarandamiin kunis bajatuma mootummaatin gaggeeffamus kan karoorfame wayita tahu, pireezidantichaafi namni siyaasaa cimaan Raayilaa Odiingaa deeggarsa godhuuf. Garuu abbootiin murtii shanan adeemsi heera fooyyessuu seeraan ala jechuun sagalee guutuun kuffisan. Pireezidantichis qormaata hooggansaafi amanamummaa hojii kufaniirus jedhan. Akka abbootiin murtii kunniin jedhanitti, Pireezidant Keeniyaataan adeemsa heera fooyyeessuu eegaluu isaaniitiin, humna lammiileen biyyattii qaban harkaa fudhataniiru jedhan. Labsiin mana murtii kunis seera Keeniyaatin aangoorraa buqqaafamuuf haala kan mijeessudha. Haa tahu malee, paarlaamaan sanadasaanii kana raggaasise, pireezidanticha aangoorraa buqqaasuuf waan ija jabaatan hin fakkaatu. Jijjiiramoota BBI dhiyeesse keessaa tokko ministeera muummee duuraan ture deebisanii fiduu, aanaalee bakka bu'ootaa haaraa 70 uumuu fi haala jajjabeessuun miseensota hin filatamne 300 paarlaamaa kan galchudha. Rifoormiiwwan kana duuba kanjiraniifi haalaan kan deeggaran Pireezidant Keeniyaataafi Raayilaa Odiingaa, yaadni fooyya'insa heera mootummaatif dhiyeessan kun, siyaasa biyyattii keessatti aangoo qooddachuu beeksisuun, hokkora filannoo booda yeroo mara dhalatuuf fala fidee dhufa jedhu. Qeeqxoonni garuu BBI kaka'umsa ofittummaan maatiiwwan siyaasaa biyyattii keessa jiran fayyaduuf kan dhufedha jedhu. Kunis lakkoofsa paarlaamaafi hojii raawwachiiftuu biyyattii humnaa ol dabaluun, biyya liqee guddaa jala jirtuuf mataa dhukkubbii biraa dhala jedhu.	https://www.bbc.com/afaanoromoo/oduu-57111774
politics	'Filannoon Keeniyaa fi Itoophiyaa hamma waaqaafi lafaa walirraa fagaata'	Filannoo biyyooleessaa Keeniyaan Hagayya 9 gaggeessite kanneen taajjabuuf Itoophiyaarraa dhufan keessaa tokko kan tahan, dura taa'aan Kongirasii Federaalawaa Oromoo (KFO) Proofesar Mararaa Guddinaa, ''Filannoon Keeniyaa fi Itoophiyaa hamma waaqaafi lafaa walirraa fagaata,'' jedhu. Pirof Mararaan jila taajjabdootaa dhaabbata buufata isaa Afrikaa Kibbaa godhate Brenthurst Foundation jedhamuufi Ministirri Muummee duraanii Itoophiyaa Haayilamaariyaam Dassaalany hoogganan keessatti miseensa tahuun filannoo Keeniyaa taajjaban. Namni siyaasaa kun magaalaa Mombaasaatti argamuun filannicha kan taajjaban ennaa tahu, wayita Naayiroobitti deebi'an argannee dubbifne. Dhimma fillannoo kanaa dabalatee, marii biyyaalessaa Itoophiyaafi kaan irrattis gaafanneerra. Viidiyoon: Eliyaas Muluugeetaafi Yaadataa Birhaanuu	https://www.bbc.com/afaanoromoo/articles/c0wn39zeeyro
politics	'Ameerikaan haleellaa qilleensarraa Somaliyaatti raawwatteen hidhattoonni al-Shabaab ajjeefaman'	"Ameerikaan Somaaliyaa keessatti haleelllaa qilleensarraa hidhattoota al-Shabaab irratti qiyyaafate gaggeessuun garicha irratti miidhaa qaqqabsiisuu mootummaan Somaaliyaa beeksise. Akka ibsi ministeera beeksisaa Somaaliyaa irraa bahe agarsiisetti, ""mootummaa biyyattii waliin qindoomuudhaan,"" haleellaa qilleensarraa kaleessa raawwatameen hidhattoonni al-Shabaab shan ajjeefamaniiru. Ministeerri beeksisaa Somaaliyaa haleellaa qilleensaa kana ilaalchisuun ibsa fuula Tiwiitara isaarratti baaseen, tarkaanfiin fudhatame kun hidhattoonni al-Shabaab humnoota mootummaa Somaaliyaa bakka kibba-lixa magaalaa Kisimaayyootti dhiyoo buufatan irratti haleellaa raawwataniin boodadha. Haleellaan kun kan raawwatame Ameerikaan loltoota ishee gara Somaaliyaatti deebistee bobbaasuudhaaf murteessitee torbanootaan booda ta'uu isaati. Pirezidant Joo Baayidan loltoota isaanii ergamni addaa itti kenname 500 ta'an gara Somaaliyaatti akka bobbaafaman kan murteessan erga filannoon pirezedaantummaa Somaaliyaa gaggeeffameen boodadha. Yeroo lammaffatiif kan filataman pirezidantiin Somaaliyaa, Ameerikaan loltoota ishee biyya isaaniitti deebistee bobbaasuu murteessuu ishee deeggeraniiru. Ibsi ministeera beeksisaa Somaaliyaarraa bahes Moqaadishoofi Waashingiteen al-Shabaabiin waliin loluudhaaf kutatoodha jedheera.\n\nAmeerikaan waggoota lama dura ajaja pirezidaantii ishee duraanii Doonaald Tiraampiin loltoota ishee osoo hin baasiin dura haleellaawwan qilleensarraa garee al-Shabaab kana irratti raawwachaa turteetti. Haleellaawwan kanaan dura xiyyaara nam-maleeyyii (drone) gargaaramuun raawwatameen gaggeessitoonni olaanoo al-Shabaab kan ajjeefaman yoo ta'u, haleellaadhuma kanaan namoonni nagaan baayyeen akka ajjeefamanis ni himama. Haleellaa Jimaata gaggeeffame kanaan loltoonni al-Shabaab shan ajjeefamuufi namoota nagaa irratti ammoo miidhaan qaqqabe akka hin jiraanne mootummaan Somaaliya beeksiseera.  Waajirri Ittisaa Ameerikaas ta'e aanga'oonni waraanaa haleellaa qilleensarraa Somaaliyaa keessatti raawwatame ilaalchisuun  hanga ammaa wanta jedhan hin qaban. Haleellaan qilleensarraa kun pirezidaantiin haaraa Somaaliyaa Hasan Sheek Mahaammad gara aangootta erga dhufaniifi Ameerikaan ammoo loltoota ishee gara Somaaliyaatti deebisuudhaaf murteessiteen booda isa jalqabaati."	https://www.bbc.com/afaanoromoo/articles/c2q6v5y9yv9o
politics	Manni murtii olaanaa Indiyaa nama MM duraanii Raajiv Gaandii ajjeessee gadhiise	Manni murtii olaanaa Indiyaa namticha ajjeechaa Ministira Mummee duraanii biyyattii Raajiv Gaandii bara 1991tti raawwatame keessaa gahee qaba jedhamuun itti murtaa'ee ture akka gadhiifamuuf ajaja kenne. Namni  maqaansaa AG Perarivalan jedhamuufi amma akka gadhiifum murtaa'ee kun waggoota 30 hidhaarra ture. Bara 1998tti adabbiin du'aa itti murtaa'ee kan ture yoo ta'u, booda garuu ni jijjirame. Namtichi kun wayita to'annoo jala oolfameetti nama waggaa 19 yoo ta'u, innis baatiirii boombii ittiin MM ajjeessuuf fayyadame qabatee ture jedhamuun himatame. Mininistirri Mummee duraanii biyyattii osoo duula na filadhaa gaggeessaa jiranii ture dubartii gocha balleessitee ofiinis baduu raawwattuun kan bulchiinsa Taamil Naadaa keessa ajjeefaman. Ajjeechaan Mr Gaandii sun irra jireessa akka mormii gochaa inni bara 1987 keessaa naga eegdoota Indiyaa  gara Sirii Laankaatti eergetti ilaalamee ture. Perarivalan ammoo deegaraa garee Bilisa Baasaa Qeerransoota Taamiil Eelam (Liberation Tigers of Tamil Eelam (LTTE)), garee rephee loltoota bulchiinsa Taamiil Siri Laankaa irrraa foxxooqsuuf lolanii ture. Gareen sun boodarra loltoota Sirii Laankaatiin bara 2009tti injifataman. Dhaddachi guyyaa Roobii abbootii seeraa sadii mana murtii olaanaa biyyattii keessatti, kutaa heera biyyattii ''dhimma kanirratti haqa guutuu raawwachuuf'' aangoo addaa kennuu caqasuudhaan, namoota ajjeechaa MM duraanii irratti murteen irratti dabarfame keessaa tokko kan ta'e Perarivalan gadhiisuuf murteesse. Kanaafis waggoota 30 ol mana hidhaa keessatti dabarsuu isaa ilaalcha keessa galchaniiru. Waggoota dheeraaf mootummaan Taamiil Naadaa keessaa kanneen ajjeechichaa irratti baleessaan irratti argame akka gadhiifamaniif gaafataa ture. Bara 2000 keessa, bulchaan naannichaa, dubartii ajeechaa kanaan himatamte kan qofaa kan taatee Nalinii murteen du'aashee bara 2014tti akka hafu taasiseera.	https://www.bbc.com/afaanoromoo/oduu-61503940
politics	Waraana Tigiraay: Magaalaa Dabre Taaboritti haleellaa meeshaa guddaan gaggeeffameen miseensa maatii tokkoo keessaa shan ajjeefaman	"Naannoo Amaaraa, godina Gondar Kibbaa magaalaa Dabre Taabor keessatti haleellaa meeshaa waraanaa guddaan gaggeeffameen miseensa maatii tokko keessaa shan ajjeefamuun himame. Bulchaa godinichaa kan ta'an Obbo Qalamawarq Mihiretee  ""Kamisa  waaree booda meeshaa waraanaa guddaa garee finciltootaa TPLF irraa dhukaafameen"" lubbuun namoota nagaa shan yoo darbu, daa'ima tokko dabalatee namoonni lama madaa'uu BBCtti himaniiru. Namoonni haleellaa qaqqabe kanaan lubbuun isaanii darbe miseensota maatii tokkoo akka ta'an kan himan bulchaan godinichaa, ""kanneen madaa'an ammoo abbaafi daa'ima warra hollaa tokkodha,"" jedhan. Jiraataa magaalattii BBC Afaan Amaaraa dubbise Obbo Xigaabuu Taammiruus namoota haleellaa kanaan ajjeefaman shananiin alattis keessummaan mana isaanii keessa ture tokko lubbuun darbuu himan. Haleellaa meeshaa waraanaa guddaa magaalaa Dabre Taaboritti qaqqabee lubbuun namootaa akka darbuuf sababa ta'e kana ilaalchisee gareen finciltootaa TPLF ifatti kan jedhe hin qabu. Haata'u malee, namoonni garee finciltootaa kana waliin hidhata qaban tokko tokko miidiyaa hawaasummaarratti akka barreessanitti haleellaa kana kan raawwate akka jedhame humnootii TPLF miti. Jiraataan kun Kamisa guyyaa ayyaanni Dabre Taabor Iyyesuus itti kabajamu waan ta'eef yeroo haleellaan kun raawwatamutti bataskaana akka turan eeruun, osoo haleellaan magaalattii keessatti hin dhaga'amiin dura fageenyarraa dhukaasni meeshaa guddaa dhaga'amaa akka ture dubbatu. ""Bataskaanichi kan argamu tulluu irratti. Guyyaa sana magaalattii keessatti sagalee dhukaasa gurguddaa afur walitti aanse dhuka'en dhaga'e.  Tokko bakka itti dhukaafamerraa yeroo awwaara kaasuyyu argeera.,"" jedhan Obbo Xigaabuun. Bakki manneen jireenyaa meeshaa guddaa kanaan haleelamaniifi bakki Madaanaalamii jedhamee waamamu bakka jiraatanirraa baayyee fagoo akka hin taane kan himan jiraataan kun, haleellaa qaqqabe kanaan manneen jireenyaafi qabeenya biroorra miidhaan qaqqabuu BBCtti himaniiru. Haleellaan kun magaalattii keessatti kan raawwatame guyyaa naannoo saatii torbaa yoo ta'u, bakkawwan akka Arseemaa, Tafanaaqaay Safar, bataskaana Madaanaalamii duubaafi naannoo hospitaala rifeeraalaa Dabre Taabor meeshaaleen gurguddoo akka bu'an bulchaan godinichaa ibsaniiru. Bakka haleellaan itti raawwatame itti dhiyeenyaan kan beekan Obbo Xigaabuun, naannawaa sana manni barumsaa sadarkaa lamaffaafi bataskaanni akka jiru eeruun, ""dhukaasni sun maalirratti akka xiyyeeffate hin beeku,"" jedhaniiru. Bulchaan godinichaa Obbo Qalamawarq gareen finciltootaa kun meeshaaleen gurguddoo afur walitti aansuun gara magaalattiitti akka dhukkaasan ibsuun, bakka hospitaalli, baankiiniifi manneen jireenyaa dhuunfaa jiran akka bu'e dubbataniiru. ""Meeshaan guddaan mana jireenyaa tokkorra bu'e garuu namoota nagaa lafti nagaadha jedhanii mana ofii keessa jiraatan ajjeeseera,"" jechuun ibsan. Yeroo haleellaan kun qaqqabetti jiraattonni magalaattii rifatanii turan kan jedhan Obbo Qalamawarq, ""Amma garuu haleellaan kun maaliif akka qaqqabe hubatee hawaasichi tasgabbaa'ee naannawaa isaa eeggachaa jira,"" jehan. Magaalaa Dabre Taabor irraa kiiloomeetira muraasa bakka fagaatee jirurratti, gareen finciltootaa ""weerartoota"" jedhan waliin lolli jiraachuu isaa bulchaan kun ibsanii, meeshaan guddaa gara magaalattiitti dhukaafaman ""naannawaa gaara Gunaa irraa ta'uu hin oolu,"" jedhaniiru. Waraana ji'ootaaf finciltoota TPLF  waliin naannoo Tigraay keessatti gaggeeffamaa ture dhaabsisuudhaaf mootummaan Federaalaa dhukaasa dhaabuu gam-tokkee labsuun loltoota naannicha keessaa erga baaseen booda lolichi gara naannolee ollaa ta'an Amaaraafi Affaaritti baballateera. Pirezidaantiin itti-aanaa naannoo Amaaraa Dr. Fantaa Maanafiroo torban BBCtti akka dubbatanitti, waraanni kun bakkeewwan naannoon Amaaraa Tigraay waliin wal daangessan hundaafi bakkeewwan tokko tokkotti ammoo naannoo Amaaraa keessa seenuun gaggeeffamaa jira. Kanaan duras mootummaan naannoo Amaaraa gareen finciltootaa TPLF magaalaa guddoo bulchiinsa godina Walloo Kaabaa kan taate Waldiyaarratti meeshaa guddaa dhukaasuun  namoota nagaarra miidhaan akka qaaqqabe beeksisuun isaa ni yaaatama. Haaluma walfakkaatuun, gareen finciltootaa TPLF naannoo Affaar bakka Gaalikoomaa jedhamu bakka buqqaattonni jiranirratti haleellaa meeshaa guddaa raawwachuun namoonni baayyeen ajjeesuun himatamus gochi kun isaan raawwatamuu isaa waakkateera. Humnoonni TPLF naannoo Amaaraa keessatti lola gaggeessaniin magaalaa seena qabeessa ta'e magaalaa Laaliibalaa dabalatee bakkawwan Walloo Kaabaa biroo qabachuun isaa irra deddeebiin ibsameera."	https://www.bbc.com/afaanoromoo/oduu-58265606
politics	Uhuruun yeroo jalqabaaf Ruutoodhaan baga gammaddan jedhan	Pirezidantiin Keeniyaa Uhuruu Keeniyaattaa pirezidantii haaraa biyyattii filataman Wiiliyaam Ruutootiif gammachuu isaanii ibsan. Dubbiin baga gammaddee jedhan kuni erga biyyattiin filannoo gageessite yeroo jalqabaaf ta’uu isaati. Biyyattiin baatii tokko dura filannoo gaggeessiteen ture Wiiliyaam Ruutoon pirezidantii ta’un kan filatamani. Uhuruun itti-aanaa isaanii Wiiliyaam Ruutoo dhiisuun morkataa isaanii duraanii Raayilaa Odingaan akka injifatan deeggaraa turan. Odingaan bu’aa filannoo mormuun dhimmicha mana murtii geessaniiru. Manni murtiis waliin dhahuun hin raawwanne jechuun murteesse. Murtee mana murti booda Uhuruun ergaa dabarsaniin maqaa Wiiliyaam Ruutoo hin kaasne, mo'achuusaattis gammaduu hin ibsinee ture. Erga aangawoonni lamaan waldhabanii bubbuleera. Uhuuruun erga filannoo marroo lammataaf waggaa shan dura pireezidantii ta'anii filatamanii booda itti aanaa isaanii amma pireezidantii ta'an Wiiliyaam Ruutoo wajjin waldhabanii turan. Uhuruun guyyaa har’aa masaraa mootummaatti Ruutootiin erga simatanii booda ummata biyyattiif ergaa isaanii kan dhaaman. Wiiliyaam Ruutoon guyyaa Kibxataa pirezidantii biyyattii ta’uun ifatti muudamu. Qophiin kanaaf taasifamullee xumuramuu ibsameera. Sagantaa kana irratti bulchitoonni biyyoota 20 ol akka argaman eegama. Dubbii Uhuruun taasisaniin milkaa’ina bara bulchiinsa isaanii eeran. Dabaluunis, haala nagaa ta’en aangoo isaanii akka dabarsan ibsani. Dubbii yeroo xumuraaf pirezidantii ta’uun lammiilee Keeniyaaf dabarsaniin bulchiinsi Keeniyaa haaraa aangotti dhufu lammiilee Keneiyaa ilaalcha siyaasaa isaaniin osoo hin qoodin akka tajaajilu dhaaman. Dabaluunis, bara bulchiinsa isaanii biyyattiin jijjiirama bal’aa keessa darbuu himani. Sirna qoodinsa aangoo biyyattii keessa bara bulchiinsa isaanii labsameefi Rippabliki Dimokiiraatawaa Kongoo Hawaasa Baha Afrikaa akka seentu gochuun kanneen akka milkaa’inaatti ibsan keessaati.	https://www.bbc.com/afaanoromoo/articles/c4n0qy82q4xo
politics	Kandeel Baalooch: Maatiin ilma isaanii obboleettii isaa ajjeeseef dhiifama godhan	Paakistaanitti rogeettii miidiyaa hawaasaa beekamtuu taate Kandeel Baalooch ajjeesuun hidhaan umrii guutuu itti muramee kan ture obboleessi ishee bilisa bahe. Bara 2016 obboleettii isaa Paakistaan keessatti akka Kiim Kardaashiyaanitti ilaalamtu maxxansaalee miidiyaa hawaasaa isheetiin maatii keenya qaanessite jechuun kan ajjeese Muhaammed Waseem  maatiin dhiifama waan godheef hidhaa akka bahu manni murtii ajajeera. Bara 2016 harka obboleessa isheetti ajjeefamuun Kandeel Baalooch Paakistaan keessatti rifaatuu yoo uumu, mata duree oduu miidiyaalee idila addunyaa ta'ee ture. Miidiyaalee hawaasaa hordoftoota kumoota dhibba hedduu qabdu irratti suuraalee, viidiyoofi, yaadawwan safuudha jedhaman maxxansuun kan beekamtu Kandeel, sababa kanaatti lammiilee hedduu Paakistaan biratti beekaamtii argatteetti. Namoota amantii Islaamaa jabeessanii hordofan biraa mormiin ishee mudachuu kan beektu dubartiin kun gocha isheef takkaahuu dhiifama gaafattee hin beektu. Obboleessi ishee Waseem jalqaba akka of wallaaltu qoricha obaasee booda hudhee ajjeesuu mana murtiitti amaneera. Sababni ammoo ''maatii Baalooch ulfina dhabsiisuu'' kan jedhuudha. Bara 2019'tti hidhaan umrii guutuu itti muramee ture. Abukaatoon Waseem BBC'tti yoo himan Manni Murtii Waseemiin hiikuuf kan murteesse maatiin isaa dhiifama gochuufii isaanii erga ibsamee ta'uu beeksise. Haati Waaseem Aniwaar Bibi, rippoortarootatti murtee darbeen gammaduu himan. ''Gaaffii keenyaan ilmi koo akka gadhiifamu murteessuu isaaf Mana Murtiif galatan galcha.'' Du'a intala keenyaaf ammallee gadda keessa jirras jechuun dubbatan. Waaseem torbee kana keessa gadhiifama.	https://www.bbc.com/afaanoromoo/oduu-60378102
politics	Miiliyanara dhalattuu Itoophiyaa mana maree magaalaa Ameerikaa Koloraadoof dorgomaa jirtu	Hannaa Boggaala dhalattuu Itoophiyaa Ameerikaa keessatti investimentii riil isteetiidhaan miiliyenara taatee jirtu dha. Sosochii dhimmoota hawaasaatiinis maqaan ishee ni ka’a. Yeroo dhiyootiin as immoo siyaasa Ameerikaatti makamtee jirti. Magaalaa Awurooraa, bulchiinsa Ameerikaa Kolaraadoo keessatti teessuma mana mareef dorgomaa jirti. Shamarree ganna 28 dha. Dorgomtuu umriidhaan ishee xiqqoodhas. Dhalattuun Itoophiyaa achitti dorgomtus ishuma qofaa dha. Duulli na filadhaa mana marichaa erga jalqabee amma waggaan tokko darbeera. Hannaan yeroo sana Itoophiyaa turte. Dabirabirahaanitti warshaa nyaata oomishu banuuf ture kan dhufte. ‘’Kanneen magaalattii keessatti dorgoman keessaa kan anaan bakka bu’u hin argine,’’ jetti. Kanaaf lammiilee Itoophiyaa fi hawaasa gurraachaa biroo bakka bu’uun dorgomuuf murteessite. Dorgommicha irratti hirmaachuuf kan murteessite yeroon sagaleen itti kennamu baatiin tokkoofi walakkaa erga hafe dha. Dhalootaafi guddinnishee magaalaa Finfinneedha. Yeroo ganna 11 turte gara biyya Afrikaa Iswaatinii jedhamtu maatiishee waliin imalan. Barattuu sadarkaa lammaffaa taatee gara magaalaa Ameerikaa, Awurooraa jedhamtuutti ce’an. Haati ishee hojii daldalaa irratti bobba’an sababii ogummaa isaanii kanaani biyya tokkoo biyya biraa kan deeman. Digrii jalqabaa Meetroo Isteet Yunivarsiitiitti Baayolojiidhaan haa hojjettuyyuu malee daldaluu jaalatti. Waggaa 28tti miiliyanara kan taate kufuufi ka’uu meeqa booda dha. Hannaan Deenvaritti miseensa boordii College of Business Administration dha. Ameerikaatti itti gaafatamtuu faayinaansii gumii siviikii lammiilee Itoophiyaati. Dhaaba miti-mootummaa Luusii jedhamu kan manguddoota dubartootaa gargaarus hundeessiteetti. Dhimma hawaasummaa lammiilee Itoophiyaa ilaallatu irratti hojjechuun ishee gammachiisa. Mana maree bulchiinsa isheen jiraattu keessatti teessoo argachuun karaatti sagalee lammiilee Itoophiyaa ittiin dhageessistu akka tahe amanti. ‘’Demookiraatonni waan barbaannu nuu guutaa hin jiran. Dhimma keenya akka haasofnuuf nutis teessoo argachuu qabna. Mana marichatti sagaleen keenyi dhagahamuu qaba,’’ jetti. Baqattoonni biyyoota garaagaraa magaalattii keessa jiraatanillee mana maree keessatti bakka buutummaan isaan qaban garuu daangeffamaa dha. ‘’Filannoo Sadaasa dhufu taasifamu irratti dorgomaan dhalataan Afrikaa fi baqataan keessa hin jiru,’’ jechuun qaawwa jiru himti. Kanaaf mana olloota isheerra deemtee ‘’mana mareef yoon dorgome sagalee naa kennituu?’’ jechuun mallattoo funaanuun, mallattoo gahaa erga argatteen booda ifatti dorgommichatti makamtee jirti. Yeroo mallattoo namoota funaanaa turte namoonni baayyeen akka ishee deeggaran himuun, dorgomtuu umriidhaan ishee xiqqoo tahuunis akka isaan ajaa’ibe himti. Namoonni dhimmi akkasii nuuf haa furamu kan jedhaniifi ‘'siyaasni tapha jibbisiisaa dha, sitti haa hafu,’’ kan ishee jedhan akka jiranis himti. Mana maree kanaaf kan dorgomtu dhuunfaan yoo tahu, baasii duula isheetis ofumaa kaffalti. Hamma yoonaa duula kanaaf doolaara kuma 50 baastee jirti. Hamma guyyaan sagalee kennamutti baasiin doolaara kuma 50 tahu ishee eeggata. ‘’Baasiin kuni badaa nan miine. Yeroo hunda waa’ee maallaqaa qofa yaaduu hin qabnu, mul’ata isa guddaa ilaaluu barbaachisa,’’ jetti Hannaan. Galmi ishee jijjiirama fiduu dha. Kanaafi dhuunfaa dhaan dorgomuu kan barbaaddu, baasii ishees ofiin kaffaluu kan feete. Dorgomtuu dhuunfaa waan taateef odeeffannoo namoota ishee filatanii ofiin funaanuun dirqama ture. Mana mareef kan filataman namoota 12 dha. Yaadota wixinee mana marichaaf dhiyaatan irratti  tokkon tokkoo isaanii sagalee tokko kennu. Awurooraa keessa lammiileen Itoophiyaa baayyee jiraatu jetti Hannaan. Sagaleen bu’aa filannoo murteessus harkuma hawaasa kanarra jira jetti. ‘’Hawaasni keenyi akka dorgomu yoo barbaadame marii keessatti hrimaachuu qaba.  Sagaleen lammiilee Itoophiyaa tolaan kan kennamu miti ergaa jedhu dabarsuun fedha,’’ jetti. Lammiileen Itoophiyaa sagalee isaanii kan kennan dorgomaa isaaniin bakka bu’uuf akka tahuufi dhimmota murteessoo tahan irratti  yaadni isaanii akka dhagahamu barbaaddi. ‘’Asittis tahe Itoophiyaatti yaadni keenyi dhagahamuu qaba. Dhimmoota murteessoo tahan irratti yeroo sagaleen kennamu barcuma duraa irra akka teenyun barbaada. Sagaleen meeshaa bittaa fi gurgurataa tahuu hin qabu,’’ jetti. ‘’Filannoof ji’a tokko qofa yeroo hafu gara dorgommii galuun warreen waggaa tokkoof duula gochaa turan yoon mo’adhe seena-qabeess taha,’’ jetti. Yeroo yunivarsiitii turte barsiisaan ishee galii dabalataa argachuuf Sanbataafi Dilbata suuqii keessa akka hojjetan yeroo barte tokko akka hin irraanfanne himti. Battalli sun hojii daldalaa irratti akka bobbaatu ishee taasise. Barbaacha jireenya fooyya’aa! Akka har’aa miiliyanara otoo hin tahiin dura baarreestaa mana bunaa tahuun hojjettee turte. Sana boodas wiirtuuwwan daldalaa kanneen akka Victory Secret jedhaman fa’i keessa qacaramtee hojjetteetti. Qarshii funaante kuustee gara daldala geejibaatti seente. Suni yaalii jalqabaa jalaa fashalaa’e dha. ‘’Kasaaraa sana amma yaadachuu hin fedhu. Daldalli geejibaa ala sadii na jalaa fashale. Doolaara kuma 20 ganna 20tti kuusatte dhabuu  yaadi egaa’’ jechuun yeroo sana ibsiti. Sana boodallee daldala baayyee eegaltee kasaarteetti. Maallqani kuuste gaafa jalaa badu, ammas deebistee yaalaa, deebistee argachaafi dhabaa dha, yeroo dargaggummaashee dabarsaa jirti. ‘’Yeroo baayyeen kufe,’’ kan jettus kanumaafi. Gaaffii yeroo kuftu eenyutu si jabeessa jedhuuf deebiinshee jala muraadha. ‘’Haadha koo’’ kan jedhu. ‘’Haati koo daldaltuu turte. Ameerikaa yeroo dhufne garuu hojii argatte. Ijoolleeshee guddisuuf jecha hojii sadii takkaatti hojjetti ture.  Yeroon kufu akkan ka’u jabina kan naa tahu haati koo daftee akka sooruma baatu barbaaduu kooti jetti. Isammoo milkeesseera,’’ jetti. Itoophiyaa yeroo dhufte  paarkiiwwan indastirii keessa namoonni hojjetan guyyaatti ‘’doolaaraan saantima 80’’ isaaniif kaffalamuun akka ishee gaddisiisee himti. Kaffaltii biyyoota Afrikaa kamirraayyuu xiqqaataa dha jetti. Rakkoo diinagdee Itoophiyaa furuufis dursa nagaan akka barbaachisu himti. Hannaan siyaasa keessatti qormaatni inni guddaa ‘’ni salphata’’ jedhanii yaaduu dha. Galtee sirrii fi odeeffannoo qabaachuu dhiisuun danqaa dha jetti. ‘’Qabeenyi koo inni guddaan namoota sirrii baruufi hariiroo koo cimsuu dha,’’ jechuun icciitii milkaa’ina ishee dubbatti. Ameerikaatti sanyiidhaan loogiin akka taasifamu himti. Haa tahu malee ‘’akka dubartii gurraattii tokkootti loogiin badaa narra gaheera hin jedhu  Ameerikaatti  dubbiin guddaan hojii keef tattaafachuu dha,’’ jetti. Amma miiliyenara taatee illee iddoo barbaadde akka geessetti hin dhagahamu. ‘’Ganama yeroon ka’u itti gaafatamummaan namoota kana hunda bulchuu narra jiraataa dubbii jedhu na naasisa. Ammallee baayyeen na hafa,’’ jetti. Hannaan teessoo mana mareef dhimmoota ittiin  dorgomtu sadii keessaa, gatii madaalawaan mana jireenyaa dhiyeessuu, daldalooti xixiqqoo baajata mootummaan federaalaa ramadeef akka argatan gochuufi eegumsa nageenya hawaasaati. Maatiishee waliin yeroo Ameerikaa yeroo galan mana kiraa gatii salphaadhaan argaman keessa jiraatu ture. Haala sanaan jiraachuun maal akka tahe ijaa beektuuf gatii gaariin mana dhiyeessuu akka qabdu amanti. ‘’Warreen misooma magaalaa irratti hojjetan baasii xiqqoodhaan mana akka dhiyeessaniifi hojimaati kuni qaama seeraa akka tahun fedha,’’ jetti. Galiin namni tokko argatuufi kiraa manaa qarshiin gaafatamu akka wal-madaaluuf hojjechuun fedhiishee isa tokko dha. ‘’Lammata immoo warreen daldala xixiqqoo qaban maallaqa mootummaa federaalaa irra argatan akkamiin akka fayyadaman hin beekan, kanaaf qarshiin otoo faayidaarra hin ooliin gara mootummaa federaalaatti deebi’a,’’ jetti kunis sirrachuu akka qabu himti. Ajandaan ishee inni sadaffaa poolisoonni humna akka malee akka hin fayyadamne ittisuu dha. Poolisiin tokko akkatti qacaramu, leenjii akkamii akka fudhatuufi akkatti namoota to’annoo jala oolchu to’achuun barbaachisaa dha jetti. Hawaasni tokko hawaasa isa biraa akka hin sodaanne gochuu barbaaddi. ‘’Rakkoon inni guddaa wal-baruu dhiisuu dha, haasa’uudhaan aadaa walii baruudha malee wal-ajjeesuu hin qaban,’’ jetti. Dhalattuun Itoophiyaa kuni dorgomtuu umriidhaan ishee xiqqoo tahuun ‘eenyummaa ishee agarsiistee,’’ mo’achuu akka feetu himti.	https://www.bbc.com/afaanoromoo/oduu-58876530
politics	Erdoogaan Tarkiin Itoophiyaadhaaf deeggarsa gosa kamiyyu ni taasifti jedhan	Pirezidaantiin Tarkii Rasiip Xaayiip Erdoogaan biyyisaanii Itoophiyaadhaaf deeggarsa gosa kamiyyu ni taasifti jedhan. Erdogaan ergaa karaa toora tiwitirasaaniitiin baasaniin Ministiria Muummee Itoophiyaa Abiy Ahimad waliin bilbilaan marii taasisuu himuun,Tarkiin Itoophiyaadhaaf gama kamiiniyyuu deeggarsa taasisuu itti fufti jedhan. Anaaduuluun Daarektoreetii Komunikeeshinii Tarkii eeruun akka gabaaseetti, pirezidaant Ordogaan marii bilbilaan MM Abiy waliin taasisaniin Tarkiin nageenyaafi tasgabbii Itoophiyaatiif bakka olaanaa kenniti jedhan. Tarkiin biyyoota Itoophiyaa keessatti invastimantii olaanaa taasisan keessaa tokko yoo taatu, warshaalee huccuufi sarara ibsaa omishan dabalatee kampaanonni Tarkiirraa ta'an doolaara biiliyoona 2.5 Itoophiyaa keessatti invasti akka godhan maddi oduu Tarkii Anaaduuluun kana dura gabaaseera. Tarkiin biyyoota Baha Giddu-galeessaa dinagdeefi dhimmoota siyaasaa irratti dhiibbaa olaanaa uuman keessaa tokko. Haaluma walfakkaatuun torban darbee keessa wayita waggaa shanaffaa fonqolchi mootummaa Tarkii irratti yaalamee kufe yaadachuuf Ambaasaaddarri Tarkii Itoophiyaa keessa jiru dhaabbilee Tarkiifi dippilomaatii Itoophiyaatti argaman waliin marii taasisaniin Itoophiyaafi Tarkiin walitti dhufeenya isaanii cimsachaa jiru jedhan. Ambaasadariitiin ''Walitti dhufeenyi siyaasaa keenya gaariidha. Walitti dhufeenyi dinagdee keenya ammoo cimuu qabaata, isarrattis hojjataa jirra. Itoophiyaafi Tarkiin biyyoota michuudha, michuus ta'uun itti fufuu,'' jechuu maddi oduu Anaaduulu gabaaseera.	https://www.bbc.com/afaanoromoo/oduu-58050993
politics	Ministira muummee aangoo ministeerummaa hunda dhuunfaachuun qeeqame	Iskoot Moriisan Ministira Muummee Awustiraaliyaa ture, garuu akka waan ministira fayyaa ta'eetti waa'ee Covid irratti ibsa kennaa ba'e. Boodarra ministirri muummee kun dhoksaadhaan Ministira Fayyaa godhanii akka of muudan dhageenye. Kan nama ajaa'ibu ammoo Ministirri Fayyaa kan uummanni beeku, ifatti kakuu seenanii hojiirra jiranis jiru. Maal kana qofa, Ministirri Muummee Iskoot Moriisan aangoo biyya bulchuu argatan irratti dabalataan aangoo ministeerummaa shan irratti of muudaniiru. Kun siyaasa Awustiraaliyaa keessatti hooda uume, warri siyaasa qaaccessan, warri waa'ee heera mootummaa beekan gungumuu eegalan. Ministirri Muummee biyyattii kan ammaa Antonii Albaniis akkas jechuun haala kana raajeffatan: ''Bitaa namatti gala,'' jedhan, kun dhugaatti waan sammuu namoota hedduu keessa jiruudha. Aab Iskoot Moriisan Bitootessa 2020 hanga Caamsaa 2021tti aangoo MM irratti dabalataan, Ministira Fayyaa, Maallaqaa, Qabeenya uumamaa, dhimma biyya keessaa fi qabeenya maallaqa guddaa bakka bu'anii ta'anii turan. Kanarraa ka'uun lammiileen biyyattii ''Ministira waa hundaa'' jechuun itti qoosan. Qoosaan kanaan hin dhaabbanne: Ministira Muummee cinaatti aangoo barbaadu jechuunis qeeqaa turan. Garuu biyyi kun osoo biyya wabii dimokiraasii ofiin jettuu, akkamiin aangoon hundi harka nama tokkootti galee taa'e? Kun gaaffii nama hedduuti. Jalqaba qaawwaa bulchiinsaatu mudate jedhamee ture. Awustiraaliyaatti bakka bu'aa mootittii kan ta'e Deeviid Harlii, MM Iskoot Moriisan akka al-kallattiin waajjiraalee kunneen gaggeessan irratti mallatteessuu dhugaa baheera. ''Heera mootummaa boqonnaa 64 waliin kan walsimuudha,'' jedha dubbi himaan kun. Haala kanaan aangoon Aab Iskoot Moriisan qabatanii gaggeessaa turan seeraanb ala miti, garuu sirni bulchiinsaa aangoo iccitii nama kanaaf kennisiisu maal akka ta'e ifatti hin kaa'amne. Miseensonni paarlaamaa fi paartilee biyyattii hedduun akka qondaalli kun aangoo qabu kamuu gadhiisu gaafatu. Gameessi siyaasaa kun garuu hojii hojjetaa tureen boonuun dhaadateera. Miidiyaatti ba'uun hojii weerara koronaavaayirasii irratti hojjete leellifate. ''MM dhibdee jabduu akka kiyyaa isa mudate argee hin beeku,'' jedhe. Haalli kun tarkaanfii addaa kan barbaaduudha kan jedhe qondaalli kun, aangoo addatti ofiif kennee itti fayyadame akka hin qabnes eereera. ''Sammuu hawaasaa, miidiyaa, mormitootaa keessatti waan bakka qabatee jiru jira. Waan eegamuudha. An akka MM tokkootti wantoota biyya kana keessatti hojjetamuu qaban hunda keessa galuun qaba, kanatu ta'aa jira,'' jedha qondaalli kun. Ministirri Muummee kun hojiiwwan ijoo keessa seenee hojjeteera, garuu maaliif iccitiin qabe? Gaaffii kanaafis deebii kenneera. ''Dhimma ka'uu qabuudha jedhee hin yaadu. Akkuma karooraan deemsisuudha.'' Uummanni biyyattii ammas taanaan MM kun aangoosaa fayyadamee waan hawaasi itti kenne bakkaan ga'uuf dirqama qaba, garuu waan hunda ofiif hojjechuuf mirga hin qabu jechuun komataa jiru. Ministirri Muummee Awustiraaliyaa Antonii Albaniis waan itti aanee ta'u murteessuuf gorsa seeraa gaafataa jiru.	https://www.bbc.com/afaanoromoo/articles/c1ezj113ggjo
politics	Oolmaa dhaddachaa Obbo Baqqalaa Garbaa, Jawaar Mohaammadiifi kaan irratti dhimmoota ka'an	Obbo Baqqalaa Garbaa fi Jawaar Mohaammad mana tokko keessatti akka hidhaman godhamuun dhaddacha mana murtii hara'aarratti ibsame. Obbo Jawaar Mohaammadiifi Obbo Baqqalaa Garbaan erga guyyaa to'annoo jala oolanii Waxabajjii 23 bara 2012 kopha kophaa hidhamuun sirrii akka hin taane ibsuun, nama biroo waliin akka kutaa qooddatan ajaja Manni Murtii dabarse raawwatamuu dhagahuuf har'a mana murtii dhiyaatan. Abukaatoowwan Obbo Jawaar fa'aa keessaa tokko kan ta'an obbo Tuulii Baayyisaa, kanaan dura obbo Jawaar fa'as, abukaatoowwan isaaniis nama kophaatti hidhuun seeraan ala ta'uu ibsuun iyyachuu BBC'tti himaniiru. Manni Murtii iyyata isaanii dhaggeeffatee kophaatti hidhamuun sirrii miti jechuun, nama barbaadan waliin akka mana tokko keessatti hidhaman murteessee akka ture obbo Tuuliin himaniiru. Haata'u malee ajajni mana murtii kun sababa hin raawwatamneef Komishinii Poolisii Federaalaarraa dhagahuuf hara'tti beellamni kan qabame ta'uus, beellama har'aa dura ajajichi raaawwatamuu dubbatan. Beellama har'aa irrattis ajajni kun raawwatamuun gabaafameera jedhan. Haaluma kanaan Obbo Jawaar Mohaammadiifi Obbo Baqqalaa Garbaan kutaa tokko keessatti hidhamuu ibsan. Gama kaaniin dhaddachuma kanarratti mana tokko keessatti hidhamanii kan jiran Hamzaa Adaanaa (Hamzaa Booranaa) fi Shamsaddiin Xahaa ''manni itti cufamee qilleensa gahaa osoo hin argatiin oolu waan ta'eef, kun akka fooyya'uuf gaafatamee ture,'' jedhan. ''Nuti manni keenya nuu banamee qilleensa gahaa arganna, diida keessas ifa gahaa arganna. Haata'u malee kutaan Hamzaan fa'ifi Iskindir fa'aa keessa jiran cufaa waan ooluuf kun isaaniifis fooyya'uu qaba. Mirgi nuuf kenname isaaniifis kennamuu qaba,'' jechuun obbo Jawaar dubbachuu abuukaatoon kun himaniiru. ''Kuni garaagarummaa nama gidduutti uumuudha, kun immoo xiinsammuu isaaniirratti dhiibaa uuma,'' jechuun Jawaar fa'aa falmachuus ibsaniiru. ''Manni murtiis akkaataa barbaachisummaasaatti manni akka irraa banamu ajajeera,'' jedhan. Lammummaa Ameerikaa kan qabu Mishaa Adam, kana dura Manni Murtii Federaalaa sadarkaa tokkooffaa ramaddii Araadaa mirga wabii qarshii 10,000 eegeefii ture. Haata'u malee Abbaan Alangaa isaa bahuuf jedhu ol iyyannoon Mana Murtii Olaanaa Federaalaa ramaddii Lidataatti isa dhiyeesseeraa jedhu Obbo Tuuliin. Ammaas Manni Murtii mirga wabii isa duraa qarshii 20,000 kabajeefii turuullee dubbatan. Ammas Abbaan Alangaa ol iyyannoo irratti gaafatee Manni Murtii Waliigalaa Federaalaa Murtee akka irratti kennu godhamee ture. ''Manni Murtii Waliigalaa Federaalaas ooltii isaa kaleessaan bitaaf mirga dhagahee, oliyyannoo Abbaa Alangaa kufaa godhee murtii duraa cimse,'' jedhu. Bu'uura murtee kanaan maatiin bakka inni itti hidhame mana barnootaa naannoo Inqulaal faabriikaa jedhamu yoo deeman, Miishaan achii fuudhamuu maatiitti himamees jedhu. Miishaa kan fudhate Komishinii Poolisii Oromiyaarraa qaama dhufe akka ta'eefi qorannoof fudhatamuun maatiitti himamuullee ibsaniiru. Godina Addaa Naannawaa Finfineetti Mana Murtii aanaa magaalaa Sulultaatti dhimmi namoota 24 kan galmee Daawwit Abdataa jala turaniis har'a ilaalamuu obbo Tuuliin himaniiru. Galmee kana jalatti Abbaan alangaa himata banuuf kana dura guyyaa 15 gaafatee guyyoota 15 keessatti himata waan hin banneef, Manni Murtii mirga wabii qarshii 20,000 eegeefii akka ture yaadachiisaniiru. Haata'u malee ajaja kanaan namoota 24 galmee kana jala jiran keessaa shan qofti mirgi isaanii eegamee bahaniiru jedhu. Abukaatoowwan maamiltootni isaanii yookiin osoo hin himatamiin ykn ammoo mirgi wabii isaanii osoo hin kabajamiin, seeraan ala hidhaa turuu irratti komii dhiyyeessuu dubbataniiru. Bu'uuruma kanaani guyyaa har'aatti manni amala sirreessaafi poolisiin deebii akka kennu bellamame jedhu. ''Haata'u malee Abbaan Alangaa gaaffii mirga wabiirratti oliyyannoo Mana Murtii Olaanaa Godina Addaa magaalaa Finfinneetti fudhatee, Manni Murtii otoo falmiin irratti hin godhamiin kallattiidhaan mirga wabii kenname kufa godheera.'' Galmee kanaafis Fulbaana 11, 2013'tti beellamni qabameera jedhan. Ajjeechaa Hacaaluu Hundeessaa booda mormiin magaalaa Finfinneefi Oromiyaa ture hookkaratti jijjiiramuun, lubbuun namoota 180'tti siqan yoo darbu qabeenyi guddaas barbadaa'eera. Poolisiin hookkara uumuufi kaaniin shakkuu ibsuun qondaalota siyaasaa, kanneen daanditti bahan, gaazexeessitootafi kaan 7,000 ol ta'an to'annoo jala oolcheera.	https://www.bbc.com/afaanoromoo/oduu-54170247
politics	Donaald Tiraamp: Hayyoota seenaa US duudhaa Tiraamp ittiin yaadataman irratti	Yeroon turtii aangoo pirezidaantummaa Doonaald Tiraamp har'a goolabameera. Waggootni arfan itti Tiraamp aangoo pirezidaanti irra turan US'f yeroo ulfaataa turan. Pirezidaantii akkanaa gara fuulduraatti seenaan akkamiin yaadata? Hayyoonni seenaa qoratan haala kanaan kaa'aniiru. Jaarmiyaa barnootaa 'American Enterprise Institute' jedhamu keessatti adeemsa siyaasaa warra Paartii Rippaabilikanotaa fi Warraaqsa leellistoota sirna ganamaa (American conservative movement) kan qo'atan hayyuun seenaa Mathew Cotinetti hariiroo Tiraamp garee warra adii qofa leellisan waliin qaban irratti yaada kana kennaniiru. Duudhaan Tiraamp maali? Tiraamp pirezidaanti Ameerikaa jalqabaa yeroo lama aangoorraa akka buqqa'aniif himatan ta'uun yaadatamu. Filannoon waliin dhahameera jechuun baayyee dubbatan, bakka bu'aa filannoo mirkaneessuuf walga'iin taa'ama jiruttis deggertootasaanii hiriira baasuun jeeqan. Deggertoonnisaanii gamoo bakka buutonni uummataa keessatti walga'ii taa'an Kaappitaal Hiil akka weerarnii fi mootummaan aangoo heeraa qabu akka jeeqamu godhaniiru. Hayyoonni seenaa waa'ee turtii pirezidaantummaasaa Tiraamp wayita barreessan, waa'ee jeequmsa kaasuu isaanii yaadaa barreessu jechuudha. Hariiroosaan garee warra adii leellisan qofa waliin qaban, jeequmsa bara 2017 bulchiinsa Varjiiniyaa, magaalaa Charlottesville keessatti lubbuu namoota hedduu galaafate akkaataasaan itti ilaalaa turan, hookkarri sabummaarratti hundaa'e bara bulchiinsa isaanii bal'inaan mudachuun, fi dhiironni adda walbaasan shiraan wal haleeluun seenaa Tiraamp ittiin yaadataman keessaati. Barri bulchiinsa isaanii weerara koronaavaayirasiin kan qorame pirezidaant Tiraamp garuu weerara dhibichaa ittisuun hafee ofumaayyuu of-eeggannoo gochuurratti rincicuun irra deddeebiin komatamaa turan. Dhimma weerara koronaavaayirasi irratti Chaayinaa komachuun ilaalcha lammiileen Ameerikaa Chaayinaaf qaban hanga jijjiiruutti deemaniiru. Gama kaaniin shororkeessitoota haleeluurratti xiyyeeffachuun dureewwan isaanii hedduu dhabamsiisuu, sagantaa teeknooloojii hawaa haaraa guddisuu, Mana Murtii Walii galaa keessatti olaantummaan saboota ganamaa(adii) akka jiraatu gochuu, talaalliin koronaavaayirasii yeroo qabame keessatti akka ga'u gochuudhaan yaadatamu. Laura Belmonte Kolleejii Aartii fi Saayinsii Hawaasaa Varjiiniyaatti pirofeesara seenaati. Ogeettii hariiroo biyya alaa fi aadaa dippiloomaasii irrattis nama kitaaba barreessitedha. Waa'ee hooggansa Tiraamp kana jette. Gama kanaan duudhaan Tiraamp maal? Pirezidaanti Doonaald Tiraamp akkuma aangoo qabataniin hooggansa idil-addunyaa fi dippiloomaasii biyyoota hedduu laaffisuun biyya keessatti xiyyeeffatan. Bulchiinsa biyya keessaa qofarratti xiyyeeffatanii waan bara dabarfatan fakkaatu. Kunimmoo hariiroo idil-addunyaa US daran miidheera, miidhaansaa gara fuulduraattis ittuma fufa. Tiraamp kan bulchiinsa biyya keessaarratti xiyyeeffataniif hariiroo dippiloomaasaasiirratti laafina waan qabaniif. Bara 2018 wayita gitasaanii Raashiyaa Vilaadmiir Putiin waliin dhimma giddu seentummaa Raashiyaarrratti ibsa kennan, gara Raashiyaa goruun biyyasaanii komatan. Pirezidaantichi waan warri dimokiraatotaa akka duudhaa Ameerikaatti eeggatan hunda qo'achuun faallaasaa hojjechaa turan. Walii galtee haala qilleensaa Paaris keessaa ni ba'an, Dhaabbata Fayyaa Addunaa hin gargaaru jedhan, kana malees hooggantoota US waliin walitti dhufeenya gaarii hin qabaanne kanneen akka Kim Jong Un, Pirezidaantii Biraaziil Jeer Bolsonaaroo fi kan Tarkii Tayib Erdogaaan waliin walarganii harriioo gaarii uumuu akka fedhan ibsaafii turan. Kun hunduu seenaa Tiraamp gara fuulduraatti ittiin yaadatamaniidha. Kathryn Brownell Yuuniversitii Purdue jedhamutti pirofeesara seenaati. Hariiroo miidiyaa, siyaasaa fi aadaa uummtaa irratti hojjetu. Keessattuu pirezidaantummaa Ameerikaa irratti xiyyeeffachuun hojjetu. Bara Tiraamp waan dimokiraasii Ameerikaa mudate akkanaan ibsan. Duudhaan Tiraamp maal ture? Doonaald Tiraamp fi gareen isaanii haala hin eegamnee fi argamee hin beekneen dimokiraasii Ameerikaan ittiin dhaadattu qorumsa keessa galchan. Miidiyaa hawaasummaatti fayyadamuun uummataa miiliyoona hedduu oduu sobaan oofaa turan. Taateen Amajjii 6, 2021 Kaaappitaal Hiil mudate, oduu sobaa fi dogoggoraa Pirezidaantichi waggoota afran darbaniif facaasaa turan gubbaatti baasuun kan agarsiiseedha. Tiraamp yeroo hedduu odeeffannoo hin gulaalamnee fi yaada falmisiisaa uuman maxxansuun miidiyaa hawaasummaatti garmalee fayyadama aturan. Firaankliin Roosevelt, Jooon of Keeneedii, fi Ronaald Reegaan akkasuma odeeffannoo hin gulaalamne miidiyaaa irratti dabarsuun beekamu, seenaan bara sanaa amma deebi'ee miidiyaa hawaasummaarratti Tiraampiin irra deebi'ameera. Mary Frances Berry Yuuniversitii Peensalveeniyaatti Pirofeesara seenaa fi jiruu fi jireenya uummataati. Bara 1980 hanga 2004 'tti miseensa Komishinii Mirga Namaa US turte. Waa'ee qaamolee seera hojiirra oolchanii fi bulchiinsa Tiraamp akkas jette. Duudhaan Tiraamp maal ture? Pirezidaanti Tiraamp mana murtii fi hojimaata abbootii seeraan walqabatee imaammaa waggoota 20, 30 dhufuuf hojjechuu danda'u bu'uuressaniiru. Pirezidaantiin itti aanu seerota muraasa baasuu yookiin ammoo dhiyeessuu danda'a, jijjiirami bu'uuraa Tiraamp kaa'an garuu yeroo dheeraaf kan turuudha. Manneen murtii olaantummaa Ribbaablikaanotaan guutamee ture, abbootiin seeraa fedhii gartuu siyaasaa isaanii teellaatti dhiisanii waan biraa hojjetu jechuun rakkisaadha. Margaret O'Mara Yuunversitii Oof Waashingitanitti Pirofeesara seenaati, waa'ee siyaasa, dingdee fi seenaa yeroo ammaa US irraatti hojjetu. Waa'ee falmii filannoo Tiraamp irratti yaada kana kennan. DuudhaanTiraamp maal ture? Filnnoo pirezidaantummaa akkaataa heeraa fi seera US kabajuun gaggeeffame kan mo'atan Joo Baayidan. Tiraamp filannocha burjaajessuuf yaalii guddoo godhan. Erga mo'amaniis bu'aasaa fudhachuu didanii baayyee mataa jabaatan, deggertoonni isaaniis akkasuma. Ce'umsi aangoo US rakkoo keessa seenee hin beekne keessa seeneera. Herbert Hoover injifatamuusaaniitti akkaan gadde, ammallee amanee hin fudhanne, daandii Pensalveeniyaa irraa dhaabbachuun sirna Baayidan aangoo qabachuuf taasisan eega. Tiraamp seenaa aangoo dabarsuu US keessatti seenaa hin dagatamne kaa'anii darbaniiru. Tiraamp deemuu danda'u, garuu wanti isaan bu'uuressanii darban sodaa guddaa uumuu mala. Saikrishna Prakash Yuuniversitii Varjiiniyaatti pirofeesara seeraati, Heera biyyaa, hariiroo alaa fi aangoo pirezidaantummaa irratti xiyyeeffachuun hojjetu, komii Tiraamp Chaayinaarraa qaban akkanaan ibsu. Duudhaan Tiraamp maal ture? Barri dhumaa bulchiinsa Tiraamp xaxaa baayyee fi dhiibbaa guddaan kan itti uumame ture, deggertootasaanii irraan dhiibbaa guddaa ga'aa turan, akka irra deebiin dorgomanis ibsaa turan. Dhimmi ijoon kan biraan ammoo komii isaan Chaayinaarratti dhiyeessaa turaniidha. Chaayinaan diinagdee fi nageenya Ameerikaa barbadeessuuf hojjetaa jirti jechuun komii kaasu. Kubbaaniyyaawwan Chaayinaa hedduus qoqqobaa turan.	https://www.bbc.com/afaanoromoo/oduu-55729176
politics	Biyyoonni Baha Afrikaa Kongootti loltoota bobbaasuufi	Pirezidantiin Keeniyaa Uhuruu Keeniyaattaa biyya bulchiinsa bahaa rakkoon siyaasaa cimaan keessatti mul’ataa jiru Rippablika Dimookiraatawaa Koongootti nagaa buusuuf humnootiin naannichaa akka bobba’aniif waamicha dhiyeessan. Uhuruun yeroo ammaa Dura Taa'aa Hawaasa Baha Afrikaa (East African Community) ta'un tajaajilaa jiru. Uhuruun ibsa isaanii kanaan, ‘‘gareewwan hidhatan hundinuu, kan biyya keessaafi alaa lamaanuu, atattamaaf haal duree tokko malee wal dhabdeefi waraanaa akka dhaabaniif’’ waamicha taasisan. Uhuruun kana kana jedhan waraanaa cimaa torbanoota dhiyoo keessaa biyyattii keessatti gaggeeffamaa jiru hordofeeti. Humnootiin Biyyoota Baha Afriikaa battalaan Iturii, bulchiinsoota Kaabaa fi Kibba Kivuutti bobbaafamuun, humnootii Motummoota Gamtoomanii achi jiran (Monusco) waliin ta’uun nagaa buusuuf hojjatu jedhan. Murteen humna naannichaa hundeessu kuni Ebla keessa wayita Uhuruun dhimma rakkoo Koongoo irratti pirezidantoota naannichaa walitti qaban murtaa'e. Rakkoon siyaasaa Koongoo keessaa kuni biyyoota ollaatiif illeen yaaddeessaa ta’usaatu himama. Gareewwan biyya keessaafi biyya alaa 100 ol ta’aniitu bulchiinsota Kibba Kivuu, Kaaba Kivuu fi Ifurii keessa socha’aa jira. Haala kanaanis naannicha waggoota digdamaa oliif jeeqaa jiru. Erga Bitooteessaatii kaasee, waraanni loltoota Koongoo fi riphee looltoota M23 jidduutti gaggeeffamus namoota kuma 80 ol bakka jireenyaa isaanii irraa buqqaaseera. Koongoon Ruwaandaa gareewwan lammiilee Koongoo irra caalaan isaanii gosa Tutsi ta’an deeggartii jechuun himatti. Motummaan Kigaalii galuu himannaa kana hin fudhatu.	https://www.bbc.com/afaanoromoo/articles/c9rgq73xqnxo
politics	'Obbo Baqqalaa gara hospitaala Xoor Haayiloch dirqiin geeffamuun seeran ala' Abukaatoo	Ittaanaa dura taa’aan KFO Obbo Baqqalaa Garbaa, kan lagannaa nyaataarra jiran   dirqamaan gara hospitaala waraanaa mootummaa, Xoor Hayiloochitti geeffamuu abukaatoo fi hakimasaaniirra BBC’n hubateera. Abukaatota Obboo Baqqalaa keessaa tokko kan ta’e Obbo Mohaammad Jimaa, ajaja mana murtii darbuun Obbo Baqqalaa gara hoospitaala Xoor Hayiloochitti humnaan geeffamuun ''seeraan ala'' jedhan. Mana murtii olaanaa federaalaa ramaddii tokkoffaa Lidataa, Wixata darbe Obbo Baqqalaa Garbaa fa’aa dhaabbata fayyaa dhuunfaa kutaa bulchiinsa Qirqoos keessatti argamu hospitaala Laand Maarkitti akka wal’aanaman murtee dabarsee ture. Manni murtii murtoo dabarse guyyuma sana (Wixata)abukaatonni isaanii mana hidhaa Qaallittiitti akka kennanii fi xalayichas manni hidhaa akka harkaa fudhan Obbo Mohaammad hubachiisaniiru. A.L.I  Amajjii 19, bara 2013 irraa jalqabee nyaata homaayyuu otoo hin nyaatiin bishaan qofaa dhuganii lubbuun turuufi, kunis fayyaasaanii haala lubbuuf yaaddessaa ta’eerraan gahu hakiimni isaanii Dr Ilillii Jamaal dubbataniiru. Dr Ililliin akka himtetti, Obbo Baqqalaa Garbaa haalli fayyasaanii gadi bu’aa adeemu hordofuun ciisanii akka yaalaman murteessuu hubachiifte. A.L.I Guraandhala 9, bara 2013 guyyaa kaleeessaa Dr Ililliin Obbo Baqqalaa Garbaa mana hidhaati gara hoospitaala Laand Maarkitti geessuuf ganama naannoo sa’aatii 4tti achi qaqqabuu himan. Manni hidhaa waan hojjachuu qabu xumuruun naaannoo sa’aatii laaqanaatti gara hospitaala Laand Maark geessuuf imala jalqaban. Gara hospitaaala Laand Maarkititti kan Obbo Baqqalaa wajjin imalaa turanimmoo Dr Ilillii, abukaatoota isaanii, maatiisaanii fi namoota mana hidhaa biratti beekaman turan. Ambulaansiidhaan gara hospitaala Laand Maarkitti imalaa wayita turan naannoo galma Gamtaa Afrikaatti konkolaataan adiin duubaan banaa taate tokkoo karaa itti cufuun, waldhabbiin uumamee akka ture naannicha kan turan Dr Ililliin himaniiru. Hoggantoonni mana hidhaa ajaja gubbaarraa dhufedha jechuun gara hospitaala Laand Maarkitti otoo hin taane gara hospitaala Xoora Haayiloochi geeffamuu akka qaban dubbatan. Kunis Obbo Baqqalaatti wayita himamu ‘gara mana hidhaa Qaallittiitti na deebisaa’’jechuun gaafachuusaanii Dr Ililliin kan dubbatte. Deebiin kenname garuu’’humnaan’’gara hospitaala Xoor Haayilochi akka geessan dubbatte. ''Gara Laand Maarkii geessuu geessuu yoo dadhabdan gara mana hidhaatti nu geessaa jennee otoo gaafannuu lakki jedhanii, fedha keenyaan alatti gara hosptaala Xoor Haayilooch nu geessan''jetti. Hospitaalicha akkuma qaqqabaniin, Obbo Baqqalaan ‘hin wal’aanamu’ jennaan, Namoonni mana hidhaarraa dhufanimmoo deebisuu diduudhaan sa’aatii afuriif hosptaalicha keessa turan jette Dr Ililliin. Obboo Baqqalaan, ''ani iddoo manni murtii naaf eeeyyametti malee hin yaalamu, mana  murtiin ol taatanii gara sanatti na geessu yoo barbaaddanis mirga keessani, yoo xiqqaate iddoon boqodhutti na geessaa'' jedhani kadhachuusaanii Dr Ililliin dabaltee himteetti. Wayita sanatti namoonni mana hidhaarraa dhufan dhimmicharratti waliigalchiisuuf yaalanii akka turanii fi ajaja xalayaa olirra ergame, kan Abbaa alangaa waliigalaa Geedi’oon Ximootiwoos irratti mallatteessan itti agarsiisuu dubbatu. Xalayichi kan barreffame mana hidhaaf yoo ta’u, ajajni mana murtii akka geeddaramu abbaan alangaa ol iyyannoo gaafachuu fi kunis amma ta’utti dhaabbilee mootummaa keessatti yaalamu qabu xalayaa jedhu arguusanii dubbatte. Abukaatoon Obbo Baqqalaa Obbo Mohaammad itti gaafatamtoota mana hidhaa wayita dubbisanitti, abbaan alangaa waliigalaa Dr Geediyoon xalayaa karaa Telegiraamii akka erganiif akksumaas’’ajaja jijjirsiisuuf mana murtiitti iyyata galchineerra, nagayee mana murtii hanga baafnutti hospitaala dhuunfaa akka hin geeffamne fi gara Xoor Haayiloochitti akka geeffaman’’kan jedhudha. Manni hidhaa itti waamamni isaa abbaa alangaaf ta’us, dhimmicha kan hubatan karaarrati ta’usaa Obbo Mohaammad itti gaafamtoota mana  hidhaarra hubataniiru. Obbo Mohaammad akka jedhanitti, abbaan alangaa  xalaayaa mana hidhaatiif  dursee barreessuun otoo irra jiruu,’’haala karaan itti cufame’’hubachuu dadhabuusaanii ibsaniiru. ’’Ani iddoo manni murtii naaf eeeyyametti malee hin yaalamu, mana  murtiin ol taatanii gara sanatti na geessu yoo barbaaddanis mirga keessani'' Kanatti dabaluun, maamillisaanii Obbo Baqqalaan ''humnaan dirqisiifamanii fudhatamuun seeran ala’ sirumayyuu'' qaamoleen nageenyaatiin karaa cufuun'' gochi raawwatame seeran ala jedhan. ''Abban alangaa ajaja mana murtii ittisuu hin danda’u, sirumaa lamaanu qaama mootummaa ta’anii, qaama biraatti karaa cufuun humnaan hojitti hiikuuf yaaluun'' sirrii akka hin taane eeraniiru. BBC’n abbaa alangaa dhimma kanarratti yaada akka kenna gaafachuuf yaaliin taasise hin milkoofne. Manni murtii har’a iyyata abba alangaa kuffisuun, mana yaalaa dhuunfaatti  yaalamuu akka danda’an murteessuu Obbo Mohaammad BBCtti himaniiru. Kanaan duras manni murtii hakiima dhuunfaatiin akka yaalaman kan murteesse wayita ta’u, bulchiinsi mana hidhaa Qaallittii gamasaatiin nageenyaa fi tasgabbii ilaalchisuun haal ture dhiyeessuun kan iyyate yoo ta’u, manni murtii Guraandhala 2, bara 2013 dhaddacha ooleen gara hoospitaala Xoor Haayiloochitti akka geeffaman murteessee ture. Yeroo sanatti manni hidhaa hidhamtoonni lagannaa nyaatarra wan jiraniif  ''dhukkubsatanii yoo kufan callifne ilaaluu waan hin dandeenyeef, dursaniis waan hin himanneef sa’aatii muraasa keessatti hospitaala isaan barbaadanitti humna jabeeffannee, qaamolee nageenyaasaanii eeguuf waan rakkannuuf, akka tasaa yoo kufan hospitaala Xoor Haayiloochitti akka yaalchifnu nuuf  haa eeyyamamu'' jechuun mana murtiitti iyyaachuun, yeroof manni murtii eeyyameefi akka ture Obbo  Jamaal himaniiru. Abukaatonni  isaanii garuu gamasaanitiin, hospitaalicha sa’aatii 8 dursanii akka gaafatanii fi  maamiltoonnisaanii waamamusaanitiin hospitaalatti akka wal’aanaman manni murtii ajaja akka dabarsuu fi murtoo kanaan dura dabarfamee ture akka jabeessuu gaafataniiru. Manni murtii murtoo kenname deebisuun Obbo Baqqalaa Garbaa fa’aan hospitaala Laand Maarkitti akka wala’anaman murteessera. Kanarraa ka’uun, Dr Ililliin wajjiin ta’uun Obbo Baqqalaa Garbaa hospitaala Laand Maark geeffamaniiru. Kanaan duras torban darban keessa wal'aanamuu didaa kan turan Obbo Baqqalaan, bulchiinsa mana hidhaa wajjin ta'uun hospitaala dhuunfaatti wal'aanuurratti waliigalamee ture. Gartuun hakiimootaa mana hidhaa federaalaa Qaallittii Amajjii 5 erga qaqqabani booda, mana yaalaa mootummaatti geeffamtu jedhamee itti himame. Halli fayyaasaanii gadi bu'aa adeemaa kan jiru Obbo Baqqaalaan, gara hospitaala dhuunfaa geeffamuuf wayita yaalamutti garuu bulchiinsi manni hidhaa dhorku hordofuun Dr Ililliin hojii hiikuu dubbate. Abukaatoon isaanii Obbo Mohaammad gaafa Jimaataa 5, bara 2013 hospitaala seenuu dhabuusaanii komachuun, Wixata iyyannoo barreeffaman mana murtiitti galchuu dubbataniiru.' ''Nuti waan dirqamsiifamneef wal'aanuu dhiifneerra, wal'aanuuf hospitaala geessuu hin dandeenye, yeroo kanatti wala'aanu danda'uu keenya hin beeknu, wal'aanu irraa deebinee eegaluu nu barbaachisa''jechuun Wixata dhaddacharratti Dr Ililliin hubachiiste. Abbootiin murtii murtoon kenname jabeessuun, hospitaala dhuunfaatti akka wal'aanamanii fi ogeeyyiin hojiisaanii deebi'anii akka eegalanii fi akka fayyasaanii hordofan gaafachuusaanii Dr Ililliin dubbattetti. Kaleessa Obboo Baqqalaan wal'aansa homaa otoo hin argatiin''karaarraa deebifamuu''hordofuun haalli fayyaasaaniif yaaddoo uumuu Dr Ililliin kaasteetti. ''Kaleessa waanti uumame caalatti akka sodaannu fi shakkinu nu taasiseera, haala amma jiruun deebisnee fayyaasaanii horodofuuf yaadas hin qabnu,ofii keenyaafuu sodaanneerra''jette Dr Ililliin. Obbo Baqqalaan fa'aan lagannaa nyaataarra kan jiraniif hidhamtoota siyaasarra hidhaafi dararaa gahu, namoota isaan gaafachuu fi adeemsa dhaddacha murtiisaanii hordofuuf dhaqaniirrattis hidhaa fi doorsisni gahu akka dhaabbatu gaafachuuf akka ta'e abukaatoonnisaanii BBCtti himaniiru. Obbo Jawaar Mohaammad fi Obbo Baqqalaa dabalatee namootni siyaasa hedduun ajjeechaa Hachaaluu Hundeessaa hordofee jeequmsa umame  keessaa qooda qabaachuun shakkamanii hidhamuun isaanii ni yaadatama.	https://www.bbc.com/afaanoromoo/oduu-56103889
politics	Ameerikaan ajjeechaa Gimbiitti raawwateen 'guddoo yaadda’uu' ibsite	Ministeerri Dhimma Alaa Ameerikaa ajjeechaa Sambata darbe Naannoo Oromiyaa Godina Wallagga Lixaa Aanaa Gimbiitti ''dhalattoota Amaaraarratti raawwateen guddoo yaadda’uu'' beeksise. Haleellaa ''suukaneessaa kanaan namoota maatii of biraa dhabanif gadda cimaa keenya ibsina,'' jedhaniiru Dubbii Himaan Waajjira Dhimma Alaa US Need Piraayis. Haleellaa Sambata darbe raawwateen namoonni hedduu du'uu malee meeqa akka ta'an aanga'oonni hin ibsine. Jiraattonni BBC’n dubbise hanga 250 gaha jedhaniiru. Ministirri Muumme Abiy Ahimad humnoonni nageenyaa tarkaanfii akka fudhataa jiraniifi hawaasi hunduu gahee isaa akka gumaachu waamicha taasisaniiru. Haleellaa kanaaf aangawoonnii, komishiniin mirga namoomaafi kanneen lubbun hafan hidhattoota Waraana Bilisummaa Oromo kan mootummaan ABO-Shanee jedhee waamu himatan. Hidhattooti garuu waakkatan, qorannoo walabaa gaafatan. Hidhattooti haleellaa walfakkaataa kana dura raawwataniifis himataniiru. Ajjeechaan kuni torban darbe Godina Gaambellaa magaalaa Gaambellaatti ajjeechaa raawwatee booda dhaqqabedha. Jiraataan Ganda Tolee jedhamtuufi bakka ajjeechaan raawwate jiru BBC’n har’a dubbise, namoonni haleellaa booda buqqa’an deeggarsa akka argataa jiran ibsaniiru. Ta’ullee, ammallee yaaddoo akka qaban himan. Itoophiyaatti waggoota muraasa darbanitti haleellaan sabaafi amantii bu’ureeffate irra deddeebiin mudataa jira. ''Lammiileen Itoophiyaa hundi hookkara mormuun, garaagartee isaanii karaa nagaan akka furan waamicha dhiheessina,'' jedhaniiru qondaalli alaa US Need Piraayis. Hidhattooti WBO ''Oromiyaa bilisa baasuuf'' socho’u ibsan waggoota muraasa darban lola humnoota mootummaa waliin taasisaniin gidduutti lammiileen hubamaniiru. ''Gabaasonni akkanaa as bahuu itti fufuun isaanii walitti bu’iinsa Itoophiyaa keessa adeemaa jiru atattamaan dhaabuun akka barbaachisu ergaa dabarsa,’’ jedhaniiru Piraayis. Araarri biyyaalessaa kanneen miidhamaniif haqa, kanneen badii raawwataniif immoo seera duratti akka dhihaatan taasisu qaba jedheera mootummaan Ameerikaa ibsa baase keessatti. MM Abiy Ahimad ajjeechaa lammiilee nagaarratti raawwate irra deebiin balaaleeffachuun kana dhaabuuf hunduu gahee isaa akka bahatu gaafataniiru. MM Abiy kana kana jedhan guyyaa Kibxataa duula biqiltuu dhaabuu marsaa afraffaaf eegalame yeroo eegalchiisanittidha. ''Yeroo biyya keenya kunuunsu jennu biyyi dachee qofa osoo hin taane namasaa dabalateeti. Har’a baandoti loltuufi poolisii fuulduratti loluu hin dandeenye, lammiilee nagaa Itoophiyaa haala sukaneessaan ajjeesu. Kana dhaabsisuun hunduma keenyarraa eegama,'' jedhan. Mootummaan baatii darbee eegalee hidhattoota kanarratti oppireeshinii waraanaa eegaluu ibseera. Taatullee, hidhattooti torban darbe Dambi Dolloofi Gimbiitti haleellaa raawwataniiru. Haleellaa magaalaa Gaambellaatti raawwateefi lola adeemsifameenis namoonni 40 ol ajjeefamuu BBC’n maddeen eeree gabaasee ture. Mootummaan federaalaa ibsa Wiixata baaseen ''hojiin seera kabachiisuu mootummaan eegale gareewwan shororkeessitootaan hin danqamu,'' jechuun ibseera. Hidhattooti WBO dhaaba TPLF Kaaba biyyattiitti mootummaa lolaa jiru walin wal ta’umsa uumuu kana dura beeksisaniiru. Paarlaamaan Itoophiyaa gareewwan lamaan galmee shororkeessitootaa jalatti galmesseera. MM Abiy ‘’Ministeerri Ittisa Biyyaa oppireeshinii kaleessa [Wiixata] eegalee jalqabeen, hojii barsiisuu cimaa [tarkaanfii] dalagaa jira. ''Ta’us, xiyyeeffannoo hooggansa hundaa kan barbaaduu ta’u hubachiisuun barbaada,'' jechuun ibsan. MM Abiy guyyaa Wixataa ergaa dabarsaniin bakkawwan haleellaan itti raawwatamanitti nagaafi tasgabbii deebisuun hojii isaanii ijoo akka ta’e himaniiru. ''Namni bakkeetti gadi ba’eeru eenyuyyu hin jiru. Amma humnootni nageenya addaa fi rayyaa ittisa biyyaa hanga tokko jiru,'' jechuun ture haala amma jiru jiraataan kuni BBC’tti kan himan. Haleellaa raawwateen jiraattonni ammallee rifaatuu keessaa hin baane ibsan. ''Reeffa hanga kana hunda agarree gara hojiitti deebi’uuf sammuun keenya hin dandeenye. Callisnee balbalaafi daandirra gaddaan teenyee jirra.'' Ajjeechaan erga Sambata raawwate booda Dilbataa eegalee owwaalchi jumlaa raawwataa akka ture jiraattonni ibsaniiru. ''Har’a awwaalchi hanga tokko xumurameera. Sanbata kan ajjeefaman keessa kan waraabessis kan nyaachuu jalqabe jira ture,'' jechuun haala rakkisaa keessa namoota akka owwaalan himan. ''Gama gargaarsaan qamadiin kuntaala 10 ykn 20 ta’u fi shukkaarri korojoo muraasa nuuf dhufeera. Koshoroo kaartoonii 6 ta’u nuuf kennaniiru, kaleessa ijoolleen isa nyaachaa turani.'' Namoonni miidhaman wal’aansa argataa akka jiran jiraataan kuni ibsaniiru. Ta’us, ammallee yaaddoo akka qaban ibsu. ''Ammayyuu yaaddoon jira, sababiin isaa hidhattoonni guyyaa sadii keessatti asii gadhiistanii hin baatan yoo ta’e deebinee hunda keessan ajjeesna jechuun nu dorsisaniiru,'' jedhan. Dhimma egeree miidhamtoota kanaarratti wanti gama aangawoota mootummaa jedhame hin jiru. Dhalattooti Amaaraa kuni bara Dargii goginsaafi beela Kaaba Itoophiyaatti hammaate hordofee gama Lixa biyyattii magariisa ta’etti kan qubsiifamanidha. Jiraattonni guyyaa kaleessaa dubbisne akka bakka biraatti qubsiifaman fedha akka qaban ibsuun ni yaadatama.	https://www.bbc.com/afaanoromoo/articles/c4np668j1kxo
politics	Deeggaraan teessuma gaazexeessituu gabaasarra turtee rukute dorgommiiwwan ispoortiirraa dhorkame	"Deggaraan kubbaa miilaa Xaaliyaan geezexeessituu tamsaasa kallattiirra turte 'teessumashee keessa' rukutuu isaatiif Poolisiin Xaaliyaan qophiiwwan ispoortiirratti waggoota sadiif akka hin hirmaanne dhorke. Tapha Seerii A Filooreensitti taphatameen booda gaazexeessituu Gireettaa Beekaagiliiyaa jedhamtu wayitasheen fuulashee gara kaameraatti galagalfattee gabaasaa turte 'teessumashee' rukkutuudhaaf yeroo harka isaa diriirfatu argameera deeggaraan kun. Taateen Sambata mudate kun dheekkamsa kan kaasise yoo ta'u, namoonni baayyeen gaazexeessituu kana cinaa dhaabbataniiru. Hojjettuu TV Toskaanaa kan taate gaazexeessituun kun iyyatashee kan dhiyeeffatte yoo ta'u poolisiin dhimmicha qorachaa jira. Tapha Impooliin Fiyoorentiinaatiin 2-1 mo'ateen booda deegartoonni istaadiyeemii gadi dhiisanii yeroo bahanittidha namni kun gaazexessituu kanarratti qaamaan tuttuqquu qoccollaa kan raawwate. ""Kana gochuu hin dandeessu. Gaddeera,"" jechuun namicha viidiyoo irratti mul'atu sanatti dubbatte gaazexeessituun kun. Taateen kun erga raawwatee xiqqoo turee gaazexeessaan buleessi TV irratti oduu dubbisu Joorjiyoo Misheeltii waan ishee mudaterratti yaada kennee kan ture yoo ta'u, yaada kenneef ammoo qeeqaan irra gaheera. TVn Toskaanaas yaada Misheltiin kenneef hojiisaarraa 'boqonnaa hojii' maqaa jedhuun tarkaanfii irratti fudhateera. Taateen Sambata darbee kun kan mudate liigiiwwan olaanoo Xaaliyaaniifi taphattoonni haleellaa saalaa dubartootarra gahu baaruudhaaf duularra osoo jiraniiti. Taphattoonni hundumtuu miidhaa saala irratti hundaa'e ittisuudhaaf deeggaruuf fuula isaaniirratti halluu diimaa dibatanii mul'ataniiru. Namichi gocha kana raawwateera jedhame kun deeggaraa Fiyoorentiinaa yoo ta'u maqaan isaa, Andiriyaas Seraanii jedhama. Himannaan yakkaairratti banamuu kan danda'u yoo ta'u, komishinariin poolisii Filooreens ajaja dhorkuu irratti baaseera. Ajaji dhorkaa poolisiin baase kunis deeggaraan kun waggoota sadiitiif bakka qophiiwwan ispoortii itti gaggeeffaman akka hin seenneef kan irra kaa'amedha. TV Xaaliyaan irratti gaaffiifi deebii kan taasise Seraaniin, dogogora akka hojjete amanee, Beekagiiliyaa dhiifama gaafateera. Haata'u malee, gochi isaa kun miidhaa saala irratti huna'ee kan ilaallate miti jedheera. Gocha kana kan raawwate mo'amuu garee isaatiin booda aarii uumameen akka ture ibseera. Gaazexaa Koreer Dellaa Seeraa waliin gaaffifi deebii kan taasifte Beekaagiliyaan gamasheetiin yaada Seraaniin kennerratti dubbachuu akka ishee rakkisu himteetti. ""Dhugaadhuma waan dogogora hin hojjenne sitti fakkaataa? jechuunis gaafatteetti. Beekaagiliyaan yeroo tarkaanfii seeraa fudhattutti akka ishee deeggaru Toskaanaa TVn beeksiseera."	https://www.bbc.com/afaanoromoo/oduu-59472514
politics	Haadha warraa Pireezidantii haaraa Keeniyaa Reechal Ruutoo waliin walbaraa	Raacheel Ruutoo dubartii calliftuufi gad of qabduudha. Tarkaanfii ishee mara keessatti jaalala Waaqayyoof qabdu dursuun beekamti. Akkasumas, wangeelaa bakka buʼuudhaan namoota hedduuf fakkeenya taateetti. Kun akkaataa uffannaa isheefi nagaa isheen nama gaafatu irratti kan mul’atuudha. Bara bulchiinsa Uhuruu Keeniyaataa keessa pirezidantii itti-aanaa ta’uun abbaan manaa ishee Wiiliyaam Ruutoo beekamaa ta’us, lammilee Keeniyaa Aadde Raacheel waliin akka fedhantii walbaruufi walitti dhiyaachuu hin dhorkine. Uummanni carraa beekamtii abbaan manaa ishee qabuun ishee waliin erga walbaree nameenyaa dubartii kanaa hordofaa tureera. Safuu eeguufi dubartii kameettii gadi of qabdu ta’uu ishees raga ba’uufiif jalqaban. Raacheel Sadaasa 20 bara 1968 lixa Keeniyaa bakka Kakameegaa jedhamtutti dhalatte. Barnootashee sadarkaa lammaffaa mana barumsaa dubartootaa Buteeretti xumurte. Achiin booda Yunivarsiiti Keeniyaatatti Sirna Barnootaan (Education) digirii argatte. Akkasumas, Yunivarsiiti Kaatolikii Baha Afrikaarra Maasters Digirii bara 2011 argatte. Yeroo dheeraaf garuu carraa barsiistuu ta’uu hin arganne. Haata’u malee, hojii daldala  tuurizimii eegalttee, Keeniyaa keessaattiifi biyyoota birootti namoota geessaa turte. Aaddee Raacheel fi Wiiliyaam Ruutoo jalqaba bara sagaltamoota keessa wal baran. Kun ammoo yeroo lamaan isaanii yunivarsitiitti barumsa turanidha. Bu’uurri jireenya isaanii wal qorachuu achitti eegalanidha. Raacheel yeroo sanatti digirii jalqabaashee Sirna Barnootaan barachaa turte. Jaalalleen ishee yeroo Sanaa, abbaan warraashee ammaa Wiiliyaam Ruutoon ammoo gosa barnootaa Saayinsii Biqiltuu Qoratu (Botanny) barachaa ture. Raacheel fi Ruutoon bara 1991 keessa gaaʼela godhatanii jireenya waliin eegalan. Amma ijjoollee ja’a – durba sadii fi dhiira sadii qabu. Ijoollee isaanii keessaa intalli maqaan ishee Juun Ruutoo jedhamtu lammii Naajeeriyaa pirofeesara Yunivarsiitii ta’e Aleeksaandar Ezenaguu (PHD)tti eerumteetti. Kanaaf, Aadde Raacheel amma amaatii lammii Naayijeeriyaa taateetti. Aaddee Raacheel Ruutoo bara 2013 haadhaa warraa pireezidaantii itti-aanaa  taate. Kun erga abbaan warrashee Wiiliyaam Ruutoo pirezidantii itti-aanaa  Keeniyaa ta’un filatameeti. Ergasi mirga dubartootaaf falmuufi sochii hawaasa keessatti isaan cimsuuf humna kennaa turte. Karoorasheen dubartootaaf humna kennuuf dhaabbata ‘Joyful Women Organization’ jedhamu keessatti taasifte televijiinii Keeniyaa  ‘Citizen’  jedhamu ibsee ture. Sochiinshee dubaroota hedduu deegaraa jiraachuu himeera. Pirojektiisheen eegalte kanaan, dubartoonni gariin daldala jalqabanii, maallaqa kuufatanii, akkasumas lafa bitachudhaan ofitti amanamummaa isaani kakaaseera. Investimeentii dubartootaa:  ‘Table Banking’ jedhamu mijeessuun dubratoonni gareedhaan maallaqa torbanitti yookan ji’atti waliti kuufatani baankii akka geeffatan godheera. Akkanaan namni yaada daldalaa qabu baankirra liqii fudachuun jireenyasaanii jijjiruu danda’an. Kanaan dura, dubartoonni akkanuma walitti kuufatanii, garuu namni tokko torbanitti yookan ji’atti maallaqa fudhata. Sagantaa bishaan qulqulluu dubartootaaf dhiyeessuu irrattis hojjeteetti Aadde Raacheel. Boshaan: Biyyatii keessatti dubartoota naannoo garaa garaatii argaman waliin haasa’uudhaan, Raasheel dubartoonni baay’een yeroo dheeraaf bishaan barbaaduu irratti akka dabarsan hubachuun irratti hojjechuu eegalte. Kana hordofe, mootummaan waliin hojechuun sagantaa kanas hundeessite. Hojii-arkaa (hodhaa): Sagantaan kun dubartoota mana hidhaa jiran gargaaruuf hundeeffame. Wanti isaan hodhan gurguramee, maallaqni dubartoota kanaaf kennama yeroo bilisa ta’an. Akkasumas, indaanqoo horsiisuun, cuucota dubartoota naannoo garaa garaatti argamaniif qarshii kaffaluu danda’anitti raabsaa turte.	https://www.bbc.com/afaanoromoo/articles/c3g420n8dx6o
politics	Hokkara Kaappitol Hiil: Haasaa ani taasise guutummaan guutuutti fudhatamaadha jedhe Tiraamp	"Pirezedaantiin US Doonaald Tiraamp haasaa ani hokkara torban darbe Kaappitolitti uumame dura taasise ""guutummaan guutuutti fudhatamaadha"" jedhe. Tiraamp haasaa taasisan keessatti deeggartoonni isaa akka gara Kongirasiitti duulaniif dubbatanii ture. Kun gocha ""fokkuu"" dimokiraatonni Kongirasii keessa jiran hokkara kakaase jechuun ana buqqisuuf carraaqanidha jedhe Tiraamp. Tiraamp Amajji 20 aangoo Joo Baayidanitti dabarsanii waajira gadhiisu. Dimokiraatonni Mana Maree keessa jiran Pirezedaant Tiraampiin buqqisuudhaaf sagaleen Roobii dhufte kennuuf jiru. Yoo sagaleen kennuun Mana Maree Bakka Bu'aataan taasifame, Tiraamp seenaa US keessatti pirezedaantii si'a lama akka aangoorraa buqqaafamuuf gaaffii dhiyaate ta'a. Haata'u malee, gara isa buqqaasuutti kan darbamu yoo sagaleen Seeneetii harki caalaan, jechuun sadii keessaa harki lama deegaran qofa ta'a. Kun ta'uuf ammoo sagalee gama paartii isaa , Rippabilikaanotaa, irraa hedduu barbaada. Hanga ammaattis Rippabilikaanonni muraasni akka inni aangoorraa buqqaafamuuf sagalee akka kennan fedhii agarsiisaniiru. Manni Marichaa jalqaba Pirezedaantii Itti-aanaa Maayik Peensiin akka aangoo heera mootummaa fayyadamuun Tiraampiin aangoorraa kaasuuf yaada kaasuuf gaafatu. Yaada kana garuu Maayik Peensi ni morma jedhamee eegama. Hokkara namoonni shan akka du'aniif sababa ta'e hordofee waamichi akka Tiraamp aangoo gadhiisu, waajira dhiisu ykn buqqaafamuuf Dimokiraatotaafi Rippabilikaanota tokko tokkorraa dhiyaatu dabalaa jira. Hiriira deegarsaa Amajji 6, Waashigiteenitti gaggeeffamerratti haasaa taasiseen Tiraamp filannoo pirezedaantummaa Sadaasa 3, 2020 irratti ragaa qabatamaa tokko malee sagaleen hatameera jechuun akka deeggartoonni isaa gara Kongirasiitti duulaniif gaafatee ture. Hokkara torban darbe uumameen walqabatees namoonni muraasni kan to'ataman yoo ta'u shan ammoo du'aniiru. Baayidan osoo kakuu raawwatanii aangoo hin fudhatiin deggartoonni Tiraamp finxaaleyyii hidhatan kutaaleen biyyattii 50 keessatti mormiif bahuu malu jechuun FBI akeekkachiiseera. Qophii aanoo fuudhaa irratti loltoonni 15, 000 Eegduu Biyyalessaa irraa Waashingiteen DC qofatti ni bobbaafamu jedhameera."	https://www.bbc.com/afaanoromoo/oduu-55631739
politics	Pirezedantiin Raashiyaa Vilaadmiir Putiin Iraan daawwachuuf	Pirezedantiin Raashiyaa Vilaadmiir Putiin erga Yukireenitti weraara jalqabanii asitti marroo lammaaffaaf biyya alaatti imaluun Kibxata  Iraan daawwachuuf jiru. Putiin hogganaa olaanaa Iraan Ayatolaah Alii Hameniifi Pirezedantii Tarkii Resiip Xayyib Erdogaan waliin wal arguuf jiru. Qondaaltonni Tarkii akka himanitti, dhimmoota al-ergii midhaanii, Siriyaa fi Yukireen irratti Aab Puutin Teheeranitti mariyachuuf jiru. Hogganaan Raashiyaa Puutin biyya Gamtaa Raashiyaa duraanii  kan taate Yukireen keessatti erga waraanni ka’ee asitti biyya alaatti yeroo muraasaaf qofa daawwannaaf imalan. Waraanni Yukireenitti ji’a Guraandhalaa kessa erga eegalamee asitti Waxabajjii darbe biyyoota Gamtaa Raashiyaa duraanii Tajakistaaniifi Turkimeenistaan Aab Puutin daawwatanii turan. Biyyootni lamaan hoggantoota abbootii hirreen kan hoogganaman yoo ta’u, michuuwwan Raashiyaati. Daawwannaan Kibxata dhufu kun Aab Puutin hariiroo isaanii Iraan waliin kan itti cimsatan yoo ta’u, Iraan michuuwwan Raashiyaa muraasa keessa tokkoo taate kun fuulleffannoo qoqqobbii biyyoota Lixaa jala jirti. Dawwannaan Puutin kun kan dhaga’ame qondaaltoonni Ameerikaa torban darbe keessa Iraan dirooniwwan waraanaa dhibbaan lakkaa’aman waraana Yuukireen keessatti gaggeesituuf jecha akka kennituuf himamuu hordofeeti. Dhaabbanni Raashiyaa annisaarraatti hojjatu guddivchi Gazpiroom waliigaltee haaraa doolara Ameerikaa miliyoona 40 ta’u dhaabbata bobba’aa Iraan waliin mallatteessera. Gorsaan Imaammata Dantaa Alaa Raashiyaa Yurii Ushaakoov,’’Hamenii waliin wal arguun dhimmaa baayyee barbaachisaadha,’’ jedhanii miidyaaleetti himan.	https://www.bbc.com/afaanoromoo/articles/c1wzp4wjzwpo
politics	Kantiibaan Landan Saadiq Kahaan miidhaa sabummaan irratti hammaateef Tiraamp himatan	"Kantiibaan magaalaa Landan Saadiq Kahaan erga bara 2016 filatamanii as, ergaawwan doorsisaa fi arrabsoo sabummaa yookiin bifa qoodu of keessaa qaban 233,000 karaa miidiyaa hawaasummaa fi karaalee adda addaa isaan qaqqabaa turuu himan. Aab Kaan an wayita gara Kaalifoorniyaa imalanii barattoota Yuunivarsitii Istaanfoorditti dubbatan, erga Doonaald Tiraamp pireezidantii Ameerikaa ta'ee filatamee as miidhaan irra ga'aa ture kun harka 1,892n dabaluu ibsan. Qoccolloon kan eegale bara 2017 wayita Doonaald Tiraamp haleellaa Riqicha Landanitti mudate ilaalchisuun kantiibicha qeeqan ture. ""Naman dinqisiifadhu yookiin deeggaru miti,'' jechuun barattootatti dubbachuu eegalan kantiibaan kun. Aab Kaan bara 2016 erga Doonaald Tiraamp filatamanii Waayit Haawus galanii ji'a ja'a booda kantiibaa magaalaa Landan ta'uun filaman. ""Waggoota afran aangoo pireezidaantummaarra turetti sababa sabummaa kootiin qoccollaan hedduun narra ga'eera, kanarraa ka'uun poolisiin akkan eegamu ta'eera. ''Keessumaa wayita aangoonsaa obba'uu jala ga'etti, tibba tiwiitariin ugguretti qoccollaan narra ga'aa ture kan waggoota shanan duraan turanii hunda caalaa hammaataa ture,'' jedhan Aab Kahaan. Ergaawwan qoccollaa sabummaa fi bifaa of keessaa qaban kanneen gara kantiibichaa ergamaa turan bara 206 akkumasaan aangoo qabataniin dhibbeentaa 1,892n dabalee ture, bara 2017 dabalataan dhibbeentaa 94 dabale. Qoccolloon/ dhiibbaan kun bara 2018 dhibbeentaa 35tti gadi bu'us bara 2019 ammoo deebi'ee dhibbeentaa 59 ta'e jedhan. Bara 2020 dhibbeentaa 75'n gadi bu'e, darbee bara 2021 wayita tiwiitariin Tiraamp ugguru ammas dabalataan dhibbeentaa 40 hir'ate, erga Tiraamp aangoorraa gaggeeffamee amma nagaan qaba jedhan Aab Kahaan. Kantiibaan kun carraawwan daldalaa, invastimantii, tuurizimii fi teeknooloojii magaalaa Landaniif banuuf jecha daawwannaarra jiru."	https://www.bbc.com/afaanoromoo/oduu-61404184
politics	Filannoo Tigraay: ‘Sagalee ummataan malee kennaan mana maree hin seennu’- Saalsaay Wayyaane	Naannoon Tigraay ALI Qaam'ee 04, bara 2012 filannoo motummaa federaalaatiin 'seera maleedha' jedhame gaggeesseen TPLF olaantummaan xumureera. Paartiin teessuma tokkichaaf mo'ate ture Baaytonaan illeen fudhachuun mana maree seenuuf fedhii kan hinqabne ta'u BBC'tti himee ture. Kanumaan walqabatees dhaabbilee siyaasaa naannichaa afur haala hirmaannaa mana maree naannichaa keessatti qabaatan ilaalchisuun Kibxata marii taasisanii ture. Manni maree naannichaas erga paartilee arfan waame mariisiiseen booda ''teessuma sagalee malee osoo isniif kenninee maal jettu?'' jechuun gaaffachuu Dura Taa'aan paartii Walabummaa Tigraayi Obbo Girmaay Barihee ni dubbatu. Yaada kanarratti ejjannoon paartileen arfan calaqisiisan garaa gara ture. Paartii Saalsaayi Wayyaaneetti dubbi himaa kan ta'an Obbo Kinfa Haaddush ''Nuti mana maree seenuu kan barbaadnu ummanni nu filatee malee kennaadhaan miti. Teessuma sagalee itti hinkenninuuf haala kennaa fakkaatuun waan murtaa'ee hinfudhannu'' jedhan. Sababiiwwan yaada dhiyaateef kan itti kuffisaniif sadiis akkasiin kaa'an. Filannoo gaggeeffameen dhibbaa dhibbatti TPLF mo'achuun osoo beekamuu, adeemsi isaan ala bu'uura seeraa hinqabu jedhu. ''Hojiin seera filannoo kana dura bahee bu'uura hingodhannee akka raawwatamu hinhayyamnu. Sababii seerri boodatti deebi'ee hinhojjanneefu, filannoo darbeef amma seera baasuun hin barbaachisu'' jedhu. Naannichi filannoon duras yoo ta'ee adeemsi sirna filannoo 'gahee wal makaa' (mixed proportion) jechuun labsii keessatti akka hammatamu taasifamee fudhatama akka hinqabne dubbatu. ''Duras rakkoolee akkasii kan hiiku hinturre'' jedhan. Obbo Girmaay Barihee gama isaanitiin, teessuma manni marichaa kenneef akka tooftaa qabsootti itti fayyadamuuf akka fudhatan beeksiisaniiru. Ta'ees garuu paartiinsaanii komishiniin filannoo seera cabseera jechuun kan amanan ta'u himu. Haala labsii filannichaa 80,20 tti kan 'gahee wal makaa jedhu ta'ulleen, kan raawwatamee garuu tessuma 190 jiru hunda walitti qabuun TPLF dhaaf kan kenneedha jedhu. Haala seera qoodiinsa teessuma mana maree haaraatti, TPLF teessuma mana marichaa argatee 152 alattis teessumni 38 paartiilee mormitootaatiif haa qoodamu jedhamee gaafatame ture. Ta'us teessuma haala bakka bu'insaa walsimuutiin akka qoodamuuf ibsaman 38 keessaa TPLF 37.35 isaa argateera. Waliigalattis teessuma 189 fudhateera. Haala qoodiinsa bakka bu'iinsa walsimataatti teessumni hafe 0.65 ykn tessummni tokko paartii Baayitoonaaf kennamulleen, paartichi dideera. ''Mannni marichaa adeemsa itti yaada keenya dhagahu ni qaba. Waltajjii itti yaada keenya ibsannu qabna. Kanaafuu waltajjii itti yaada keenya ibsannu wayita argannuu hundatti fayyadamuuf qophiidha. Kanaafuu amma seenee ittiin qabsoofna kan jechaa jirruuf'' jedhu Obbo Girmaan. Akkasumas Dura Taa'aan Paartiin Asiimbaa Obbo Doorii Asgadoom paartiin isaanii teessuma sagalee maleetiin mana marichaa galuuf fudhachu BBC'tti dubbatan. Obbo Kinfa Haadushi sababii paartiilee mormitootaa mana maree akka seenan itti barbaadameef ''Mormiifi komiiwwan erga bu'aan filannoo barameen booda ummataafi qaamoolee garaa garaa irraa dhiyaasu tasgabeessuuf'' yaadameeti yaada jedhu qabu. Kana malees ''Paartii amma naannicha bulchaa jiru fudhatamnisaa akka dabalu gochuuf yaadamee fakkata'' jedhu. Haa ta'u malee, ''Yaadi paartiin aangoorra jiru maddisiisuu, kan isa qofa fayyadu waan ta'eef kanarratti hirmaachu hinbarbaadnu. Nuti dursa kan kenninuuf yaada ummataafi dhaabbata keenya fayyadaniidha'' jedhu. Afeerraa dhiyaateef diduun paarticha TPLF waliin walitti hinmufachiisuu? Komiin TPLF irraa dhufuu malu isin hinyaaddeessu? Jechuun gaaffilee dhiyaatanii Obbo Kinfan akkasiin deebii kennan. Murteen isaanii dhiibbaa paartii naannicha bulchaa jiruurraa dhufu ilaaluun akka hintaane dubbachuun, ''haalawwan dhufan kamiifuu nuti qophaa'oodha. ''Murteen keenyas dantaafi kaayyoo dhaabaafi ummata keenyaa waliin ni adeemaa ykn hin adeemu kan jedhuudha'' jechuun deebisaniiru.	https://www.bbc.com/afaanoromoo/oduu-54259362
politics	Naannoo Somaalee: 'Guyyoota sadan darban namoonni 27 ajjeefamaniiru'	Torban kana guyyoota sadan darban qofa namoonni 27 Naannoo Somaaletti ajjeefamaniiru jechuun naannichi beeksise. Itti - aantuun Biiroo Kominikeeshinii naannichaa Aadde Hibaa Ahimad BBC'tti akka himanitti kanneen du'an namoota nagaati. Gama kaaniin, Naannoo Somaalee waliin kan wal daangessu Naannoon Affaar guyyaa kaleessa akka ibsetti hojjettoota Ministeera Barnoota lama dabalatee namoonni 10 ajjeefamaniiru. Ajjeechaa kanaafis qaamota gosa Somaalee Isaa jala dhokataniifi 'shororkessaa' jedhaniin yakkeera. Naannoon Somaalee namoota 27 keessa 10 haala 'adda' ta'en ajjeefaman jechuun guyyaa kaleessa ibsa gaddaa baaseera. ''Magaala keessa bakka ummanni jiru namoonni 10 ajjeefaman''  jedhan Aadde Hibaan.  Bakki namoonni 10 gaafa Kibxataa itti ajjeefaman Aanaa Gabra Iseen ta'u qondaalli kuni himaniiru. Gama daangaa Affaariifi Somaalee ajjeechaan yoo dhagahamu kuni yeroo jalqabaa miti. Qondaalli Naannoo Somaalee rakkoon ijoo 'waldhiibdee daangaati' jedhu. Rakkoon kunis erga eegale waggaa lama darbeera jechuun kanneen du'anillee 'hedduu' ta'u ibsu. 'Waggoota lamaan darbe namoota 400 caalanitu du'e. Qabeenyi hedduus manca'e,' jedhan. Akka qondaala kanaatti 'qaami sadaffaa nagaa ummataa hin barbaanne' rakkoo kana keessa harkaa qaba. Ajjeechaa tibbana raawwatef naannoon Somaalee qaama himate hin qabu. Garuu, 'shororkessaa' jechuun himannaa Naannoon Affaar baase qeeqeera. Akka Aadde Hibaatti kanneen rakkoo kana duuba kan jiran kanneen 'galma siyaasaaf jedhanii' socho'anidha. Naannoon Affaar qaamni rakkoo uumu gareen duraan daldala kontiroobaandii gaggeessaa ture amma 'fayidaan isaanii waan tuqameef jijjiirama kana gufachiisuuf hojjetudha' jedhee ture. Torban kana keessa gaafa Kibxataa qondaaltota Ministeera Barnootaa lama dabalatee namoonni 10 ajjeefamaniiru. Akka naannichi ibsetti kanneen ajjeefaman Naannoo Affaar ganda Gadaamaayituu mana barnootaa tokko keessatti hordoffii deeggarsa barnootaa osoo taasisaniiti. Hojjettoonni kunneen weerara Covid-19 sababa gochuun manneen barnootaa cufaa turan amma barnoota eegaluu isaanii hordofeetii gara Affaar kan imalan. Hoogganaan Biiroo Kominikeeshinii Naannoo Affaar Obbo Ahimad Kaalaayitii haleellaa qaamolee hidhataniifi 'haleellaa shororkessitootaati' jechuun himatani kanaan daa'immaniifi haadholiin lubbuu dhabaniiru. Haleellaan kun daandii guddaa Itoophiyaa fi Jibuutii wal qunnamsiisurratti kan raawwatamaa jiru ta'uufi gochi akkanaa kun gosa Somaalee Isaa jedhamu dahachuun kan gaggeefamudha jechuun himatu. Rakkoon daangaa ummata 'obbolaa lamaan' gidduu dhalataa ture kan jedha Aadde Hibaan, yeroo ammaa haalli bakki rakkoo dhalatee 'nagaadha' jechuun ibsan. Taateen dheengaddaa qondaaltonni mootummaa federaalaa lama lubbuu itti dhaban qoratamaas jira jechuun dubbatan. Erga ajjeechaan raawwate as qaamni badii kanaan shakkame to'atame jiraachuu isaa qondaaltonni hin mirkaneessine. Naannolee lamaan gidduutti akkasumas mootummaa federaalaa waliin ta'uudhaan waliin dubbatamaa jira jechuun BBC'tti himaniiru. Mootummaan Itoophiyaa kallattii bara 2013 yeroo ifoomsetti qaamolee mootummaan ala hidhatanii sicho'an irratti tarkaanfii akka fudhatu ibseera. Haata'u malee, ammallee naannolee garaa garaatti lammiileen nagaa haleellaa irratti banamuun ajjeefamaa jiru.	https://www.bbc.com/afaanoromoo/oduu-54735209
politics	'Bara 2013 keessa qofa Shaneen poolisoota 112 ajjeeseera' - Abbaa Alangaa Waliigalaa	"Manni Maree Bakka Bu'oota Uummataa Itoophiyaa Ebla 28 bara 2013 Adda Bilisa Baasaa Uummata Tigraay ABUT/TPLF fi 'Shanee' shororkeessitoota jechuun moggaasunsaa ni yaadatama. Dhimma kanaan walqabatee Wiixata miidiyaalef ibsa kan laatan itti Aanaan Abbaa Alangaa Waliigalaa Obbo Fiqaaduu Tsaggaa, dhaabni tokko shororkeessaadha jedhamee kan labsamu uummata yakkarraa ittisuufi qaamolee seera kabachiisanif humna dabalataa kennuuf akka ta'e dubbatan. ""Itti gaafatamni mootummaa inni ijoon nagaafi tasgabbii uummataa eegsisuu ta'uu isaatin namoota gochalee shororkaa raawwatan himachaa turre. Dhaabni shororkeessaadha jedhame jiraachuu baatullee namoota gochaa shororkaa raawwachusaanii mirkaneessine shororkeessummaan himachaa turre"" jedhan. Akkaataa labsii yakka shororkaa ittisuufi to'achuuf bahe lakk. 1176/2012ti dhaabni yookin gareen tokko gochaa shororkaa kaayyoosaa godhatee kan socho'u yoo ta'e yookin qaamni olaanaa dhaabichaa gochaa shororkaa kan fudhate yookin kan hooggane yoo ta'e; akkasumas immoo shororkaan gochaa miseensoota dhaaba sanaa harka caalmaa yoo ta'e dhaabni tokko shororkeessaa jedhamuu akka danda'u Obbo Fiqaadun himu. Ulaagaalee kunneen keessaa tokko qofti yoo guuttame dhaaba tokko shororkeessaa jedhanii labsuuf gahaa akka ta'es himaniiru. Jijjirama bara 2010 booda ""hooggansi Adda Bilisa Baasaa Uummata Tigraay muraasni jijjiramni dhufe faayidaa keenya kan nu dhabsiisudha jechuun qaama jijjiiramaa fonqolcha mootummaan jijjiiruf ka'e"" jedhan Itti Aanaan Abbaa Alangaa Waliigalaa Obbo Fiqaaduu Tsaggaa. Fonqolcha mootummaa yaadan raawwachuufis hooggansi ABUT waggoota lamaan darbanitti sochiilee garaagaraa taasisaa turuu kan himan Obbo Fiqaaduun, leenjiiwwan waraanaa gurguddaa kennaa turuufi humna waraanaa ijaaraa turuu himan. Haleellaan Raayyaa Ittisaa Izzii Kaabaa irratti raawwatamefi halellaan Maayikaadraa ulaagaalee gochaa shororkaa kan guutan ta'uu dubbatu. ABUT walitti bu'iinsawwan naannolee biyyattii garaagaraatti uumamaa turanis maallaqafi meeshaa waraanaan deeggaraa akka ture dubbatan. Gama biraatin gareen mootummaan 'Shanee' jedhuun waamu, Waraanni Bilisummaa Oromoo bara 2011 irraa eegalee godinaalee naannoo Oromiyaa keessatti caasaa mootummaa diiguuf socho'aa turuu Obbo Fiqaaduu Tsaggaa himan. ""Caasaa mootummaa diiguuf adda durummaan aangawoota godinaa, aanaafi naannoo irratti xiyyeeffachuun socho'aa ture. Magaalaa keessas garee ajjeesaa Abbaa Torbee jedhamu ijaaruun hojjechaa kan tureefi lubbuun namoota qulqulluu hedduu akka darbuuf sababa kan ta'edha,"" jedhan. 'Shaneen' bara 2013 keessa qofa poolisoota 112, milishoota 57 akkasumas aangawoota mootummaa sadarkaa garaagaraarra turan 18 ajjeesuusaa himan. ""Dabalataan manneen jireenyaa 160, konkolaataawwan 44 fi waajjiraalee mootummaa 84 gubeera,"" jedhan. Itoophiyaa keessatti waggoota dheeraaf sababa labsii farra shororkaan lammiilee hedduu irratti dhiittaan mirgoota namoomaa raawwatamaa tureera. Kana malees namoota ilaalcha siyaasaa faallaa qaban callisiisuufis labsiin farra shororkaa faayidaarra oolaa akka ture himama. Shororkeessummaan labsamuu ABUT fi 'Shaneen' walqabatees namootni yaaddoo dhiittaa mirga namoomaa qaban himaa jiru. Namni gareelee shororkeessitoota jedhaman lamaan ABUT fi 'Shaneef' deeggarsa taasise akka gaafatamu mootummaan kan hime yemmuu ta'u, deeggarsi akkamiin ibsama kan jedhurratti garuu wanti bal'inaan beekkamu jiru. Akka fakkeenyaatti gareen mootummaan 'Shanee' jechuun waamufi dhaabni siyaasaa Boordii Filannoo Biyyaalessaa Itoophiyaan galmaa'e ABOn alaabaa gosa tokko yeroo fayyadaman ni mul'ata. Dhimma kana kan gaafataman Itti aanaan Abbaa Alangaa Waliigalaa Obbo Fiqaaduu Tsaggaa, ""alaabaan asxaan ABO fi 'Shaneen' itti fayyadaman tokko ta'uu isaatin qofa namootni hin gaaftaaman. Seerichi 'ta'e jedhanii beekaa kan deeggaran' jedha. Kanaaf qaama shororkeesummaan labsame kan deeggaran ta'uu hubachiisuu danda'uu qabna,"" jedhan. Dhimmi Itti aanaan Abbaa Alangaa Waliigalaa Obbo Fiqaaduu Tsaggaa miidiyaaleef ibsa itti laatan inni biraan, yakka dirqisiisanii gudeeduu naannoo Tigraay keessatti raawwatameera jedhamedha. Lola naannoo Tigraay jiruun walqabatee yakki dirqisiisanii gudeeduu humnootii Mootummaa Itoophiyaafi Eertiraatin bal'inaan raawwatamuu quuqamtootnifi dhaabbileen mirgoota namoomaa himaa turuun isaanii ni yaadatama. Dhimmi kun poolisii naannoo Tigraay fi Poolisii Federaalaan qoratamaa jiraachuu kan himan Itti aanaan Abbaa Alangaa Waliigalaa Obbo Fiqaaduu Tsaggaa, hanga ammaatti dubartootni 116 poolisiif jecha kennuu isaanii himan. Yakka dirqisiisanii gudeeduu kanaan walqabatee ""miseensootni Raayyaa Ittisaafi Poolisii Federaalaa muraasni qabamaniiru"" jedhan. Dhimmi humnootii mootummaa yakka dirqisiisanii gudeeduu raawwatan kunneenis seeraan ilaalamaa akka jiru himanillee lakkoofsaan meeqa akka ta'an garuu hin dubbanne. Gama biraatin yakki dirqisiisanii gudeeduu dhoksaan kan raawwatamu ta'uu isaatin qabatamaan ebalutu raawwate jechuuf rakkisaa akka ta'e kan himan Obbo Fiqaadun, ""miseensootni Raayyaa Ittisaa fi Poolisii Federaalaa amala badaa qaban muraasni'' yakka kanarratti hirmaachunsaanii ragaadhaan mirkanaa'uusaa himaniiru."	https://www.bbc.com/afaanoromoo/oduu-57038618
politics	Pirezidantiin OIB Obbo Aabbe Saanoon Pirezidantii Baankii Daldala Itoophiyaa ta'an	Waggoota 10 oliif Pirezidantii Baankii Intarnaashinaala Oromiyaa ta'uun kan tajaajilaa turan Obbo Aabbe Saanoon Pirezidantii Baankii Daldala Itoophiyaa ta'uun muudaman. Waggoota 10 dura pirezidantii Baankii Daldala Itoophiyaa kan turan Obbo Aabben kan dhihoo ambaasaaddara ta'un muudaman, Obbo Baacaa Giinaa, bakka bu'u. Obbo Baacaan bara 2010 Obbo Baqaaluu Zallaqaa bakka bu'un Pirezidantii Baankii Daldala Itoophiyaa ta'un waggaa 1 fi ji'a torbaaf hoggantummaan baankicha tajaajilan. Osoo achi hin seenin dura immoo Baankii Hoji Gamtaafi Baankii Awaashitti pirezidantii Itti - aanaa ta'un hojjetaniiru. Turtii Baankii Daldalaatti taasisaniin kanneen hojii cimaa akka hojjetan kaasan ni jiru. Gama kaaniin, sababni yeroo gabaabaa keessatti akka ka'an isaan taasise ifa miti. Hojii baankii irratti muuxannoo waggaa dheeraa kan qaban Obbo Aabben, Baankiin Intarnaashinaala Oromiyaa akka guddatu taasisuun dabalatee baankiin isaan hoogganan akka biyyaatti tajaajilli dhalarraa bilisa ta'e akka eegalu taasisaniiru. Obbo Aabben guyyaa kaleessaa eegalee baankicha akka hoggantummaan tajaajilan kan muudaman yoo ta'u har'a ganama hojjettoota waliin walbaraniiru. Dhihoo Baankiin Daldala Itoophiyaa hanqina qarshii gabaa keessa socho'un rakkataa turuun isaa ni yaadatama. Obbo Aabben Yunivarsiitii Finfinneedhaa digirii jalqabaa akkaawuntingidhaan digirii lammataa immoo 'Business Administration' dhaan Yunivarsiitii of Landan irraa eebbifamaniiru jedha gaazexaan Addis Forchuun. Hojiis Baankii Daldalaatti akka eegalan amanama. Boodarras waggaa tokkoof pirezidantii Baankii Daldala Itoophiyaa ta'un waggaa tokkof erga tajaajilanii booda bakkicha Obbo Baqaaluu Zallaqaaf dhiisanii Baankii Oromiyaa hoogganuu eegalan. Yeroo Baankii Daldalaa turanis hooggansa cimaa kennuun maqaan isaanii akka ka'u kanneen damee baankiirra hojjetan ni himu. Hanga har'a bakka duriitti deebi'anittis waggoota kudhan olif Baankii Intarnaashinaala Oromiyaa gaggeessaa turan. Dabalataanis, Pirezidantii Waldaa hojjettoota Baankii Itoophiyaa ta'un tajaajilaa jiru.	https://www.bbc.com/afaanoromoo/oduu-51748273
politics	US meeshaa ammayyaa haleellaa qilleensarraa ittisu Yukireeniif erguuf	US misaa'ela ammayyaa haleellaa qilleensarraa ittisuufi 'Paatroot' jedhamu Yukireenif erguuf akka jirtu miidiyaaleen US gabaasan. Pirezidaantin US Joo Baayidan torbee kana deeggarsa misaa'eloota farra haleellaa qilleensarraa ammayyaa Yukireenif kennuu akka beeksisanitu eegama jedhame. Haleellaa qilleensarraa Raashiyaan gaggeessaa jirtu qolachuuf Yukireen deeggarsa farra haleellaa qilleensarraa gaafachaa turteetti. Haleellaa misaa'elaa Raashiyaan bu'uuralee anniisaa irratti qiyyeeffachuun gaggeessituun Yukireen yeroo ammaa dukkana keessa jirti. Misaa'elli ittisa haleellaa qilleensarraa Paatroot jedhamu kun farra misaa'elaa baay'ee ammayyaa yoo ta'u, hangi US Yukireenif dhiyeessu muraasa ta'uu mala jedhame. US misaa'eloota meeqa Yukireenif akka ergitu hin beekamne. Misaa'elli ittisa haleellaa qilleensarraa kun akka ergamuuf mirkanaa'e taanan guyyoota dhufan muraasa keessatti ergama jedhe aangawaan US tokko. Raashiyaan gama isheen US misaa'ela Paatiroot Yukireenif laatti taanan bakka misaa'elichi jiru akka haleeltu beeksifte. Oduun US misaa'ela ammayyaa Yukireenif erguufi jedhu kan dhagahame Raashiyaan magaala guddoo Yukireen Kiiv qilleensarraan misaa'elaan haleelaa jirtuttiidha. Ji'a Onkoloolessaa irraa kaastee Raashiyaan buufataalee madda anniisaa Yukireen irratti xiyyeeffachuun haleellaa hamaa gaggeessaa jirti. Kanarraa kan ka'e misaa'ela misaa'ela farra ykn ittisa haleellaa qilleensarraa akka kennituuf US gaafataa turte. Dubbii himaa nageenya biyyoolessaa US kan ta'an Joon Kirbii torbee darbe akka jedhanitti walitti dhufeenyi Raashiyaa fi Iraan walitti dhufeenya waraanaa [US fi Yukireen] akka daran cimu taasise. Misaa'elli Paatiroot mala ittisaa baay'ee ammayyaa US qabdu akka ta'etu himama. Gatiin misaa'el Paatiroot tokkoo dolaara miliyeena 3 akka ta'e Washington Post bara 2017 gabaasee ture. US misaa'ela farra haleellaa qilleensarraa kana bara 1980'oota keessa omishte. Ergasii as ammoo biyyoota michuu ishee ta'an, kanneen akka biyyoota Awurooppaa, Paasifikii fi Sa'udii Arabiyaatti gurgurtee hojiirra oolaa jira. Malli ittisaa Paatiroot jedhamu kun dhukaastuu misaa'elaa, raadarii, bakka ajajaa, fi konkolaataa deeggarsa kennu kan biraa hammata.	https://www.bbc.com/afaanoromoo/articles/czkd5m9pme4o
politics	Waraana Kaaba Itoophiyaa: Raayyaan Itoophiyaa Maqaleedhaa bahuu 'waan nuti hin eegne ture' - Pirezidant Isaayyaas Afawarqii	Raayyaan Ittisa Biyyaa Itoophiyaa waggaa darbee xumura baatii Waxabajjii bakkeewwn Tigraay garagaraa keessaa bahuun isaa ''kan hin eegneefi tasa waan ta'edha,'' jedhan Pirezidantiin Ertiraa Isaayyaas Afawarqiin. Pirezidanti Isaayyaas murtee raayyaan Tigraayiitii bahu isaa tooftaaf jecha of duubatti deebi'uudha jechuun Guyyaa kaleessaa Sambata Amajjii 08, 2022 turtii Televijinii Ertiraa waliin taasisaniin dubbataniiru. Bulchaan Ertiraa gaaffiifi deebii kallattiin televijinii gubbaa darbeen lola Tigraay irratti akkamiin akka hirmaatan, dhimma naannawichaa, haala Ertiraan itti jirtuufi siyaasa idil-addunyaarratti dubbataniiru. Guyyaa Jimaataa Pirezidant Isaayyaas gaaffiifi deebii taasisuu dura Ministirri Muummee Itoophiyaa Abiy Ahimad Ayyaana Qillee sababeeffachuun qondaaltota TPLF, KFO fi Baaldaraas hiikaniiru. Pirezidantiin Ertiraas namoota siyaasaa dhiifamaan hiiku jedhamee eegamuus hin raawwanne. Sababa kanaan lammiileen Ertiraa ala jiraatan komii isaanii ibsataa jiru. Waggoota 30 oliif Ertiraa kan bulchan Pirezidant Isaayyaas waraanni isaanii gara Tigraay kan seene misaa'elii TPLF dhukaaseen akka ta'e gaaffiifi deebii kaleessaa irratti dubbataniiru. TPLF Ertiraa keessatti bakkeewwan 100 irratti xiyyeeffatanii turan kan jedhan bulchaan Ertiraa sababa kanaaf ofirraa ittisuuf jecha akka lolicha irratti hirmaatan ibsaniiru. Lolli Tigraay ji'oota 14 dura buufatni waraanaa Raayyaa Ittisa Biyyaa Itoophiyaa hidhattoota TPLF'f amanamoo ta'aniin haleellaan irratti raawwatee booda jalqabe. Yeroos TPLF dursee ofirraa ittisuuf jecha tarkaanfii kana akka fudhate ibseera. Eegasii torban muraasa keessatti waraanni federaalaa Maqaleefi kaan to'achuun bulchiinsa yeroo dhaabe. Ta'us, ji'oota saddeet booda Waxabajjii keessa Naannoo Tigraay keessaa bahuu beeksise. Kanas, Pirezidant Isaayyaas ''kan hin eegneefi tasa kan raawwatedha,'' erga jedhanii booda tooftaaf of duuba deebi'ani jechuun ibsan. Waraanni Ertiraa Tigraay keessatti yakkoota mirga namoomaa, haleellaa saalaa, beela akka meeshaa waraanaatti fayyadamuu akkasumas kaan raawwachuun dhaabbilee mirga namoomaan himatama. Biyyoonni Lixaas sababa kanaan Ertiraan waraana ishee Itoophiyaa keessaa akka baaftu waamicha taasisaa turani. Ertiraan gama ishiitin kuni haleellaa qindaa'edha jechuun himannaa irratti dhihaatu ni waakkatti. Gaaffiifi deebii kanarratti ka'umsa lolichaa kan dubbatan Pirezidant Isaayyaas humnoonni TPLF ALI Onkololeessa 24 Izzii Kaabaa Raayyaa Ittisa Biyyaa Itoophiyaa irratti haleellaa raawwatuu himan. Isa hordofees miseensonni raayyaa kuma shaniifi jaha gahan gara Ertiraa baqachuu isaanii dubbataniiru. Biyyi isaanii dhimmi Itoophiyaa kan isaan yaaddessu waraana Itoophiyaatti ka'e qofaaf osoo hin taane seenaa dheeraa kan qabu ta'u himan. Sirnoonni kana dura Itoophiyaa keessa turan ummata Ertiraa miidhaa turaniiru jechuun komatani. Bulchiinsa Mootii H/Sillaasee eegalee sirna TPLF/ADWUI keessatti adeemsi ummata Ertiraa miidhu jiraachuu isaa gaaffiifi deebii irratti dubbataniiru. Haala waggoota 80'f ture kana biyyi isaanii xiyyeeffannoon akka hordoftu gad jabeessanii ibsaniiru. ''Itoophiyaa keessa tasgabbiin osoo hin jiraatiniifi sirni mootummaa kanaan gahu osoo hin ijaaramiin sirna dhufu waliin waldhiibaa itti fufuu hin dandeenyu. ''Kanaaf gahee keenya gumaachuu waan qabnuuf waan gadi teenyee waan ilaallu miti,'' jechuun dubbataniiru. Pireezidanti Isaayyaas aangootti dhufuu MM Abiy Ahimadiin booda waldhibdeen biyyoota lamaan gidduu ture ni furama amantaa jedhu qabaataniis jijjiiramicha TPLF fi qaamoleen maqaan hin ibsine biroon fudhachuu dhiisuun isaanii haala nageenyaa irratti yaaddoo itti uumaa akka ture himan. ''Namni tokko tokko abdii qabeessa waan ta'eef nagaa nagaa yeroo jedhamu haalota gadi fageenyaan osoo hin gamaagamiin akka gaariitti ilaaleera'' jedhu Pireezidant Isaayyaas. MM Abiy Ahamid aangootti dhufuu isaanii fi kanneen waraanaan mootummaa lolaniif waamicha gochuun dura qaamoleen hidhannoon qabsaa'aan hedduun Eertiraa buufatanii turan. Pireezidantiichi haala Itoophiyaa waggoota 30 darbanii kan ilaalan yeroo ta'u, ''dhibdee Itoophiyaa keessa jiru yoom furmaata akka argatu, eenyu akka isa hiiku gaaffii guddaadha'' jedhaniiru. ''Ta'uus dhimma isaaniiti jennee hin callisnu. Gaheen keenya akka feeteen osoo hin taane beekumsa karooraafi dizaayiniini kan raawwatuudha'' jedhan. Sirna federaalizimii Itoophpiyaa kan qeeqan Isaayyaas, gaaffiifi deebii isaanii alanaa kana irrattis biyya lammummaarratti hundaa'e ijaaruu caala, sabummaarratti hundaa'uun biyyootaafi dhaabbilee ijaaruuf humnoonni alaa fedha qaban harka keessaa qabuu jedhan. Walqoodinsi wagggoota soddomman darban Somaaliyaa keessatti mul'atee fi yeroo dhiyoo Sudaanitti muddamni jiru akka isaan yaaddessus dubbataniiru. Gaaffiifi deebii isaanii keessatti naannolee aaddunyaa garaagaraa keessatti jeequmsa ka'an kophaafi olaantummaan furuuf yaalu fedha addaa keessaa eegus jechuun aanga'oota Ameerikaa qeeqaniiru. ''Eertiraan fedha keenya hin tajaajiltu jechuun'' imaammata hordofaniin dhaloota Eertiraa lama aarsaa kaffalchiisaniiru jechuunis komataniiru. Aanga'oota Ameerikaa fedha addaa barbaadan jedhaniin kun Eertiraan biyyoota ollaan akka waldhabdu gochuun akka fuula duratti hin tarkaanfanne taasisaa, himannaafi maqa balleessiin waggoota sagaliif qoqqobbiin adabuu yaadachiisaniiru. Ammas waraana Tigraayiin walqabatees qoqqobbiin haqa qabeessa hin taane isaanirraa kaahamuu komataniiru. Eertiraan birmadummaa ishee erga goonfattee booda biyyoota oollaa lama waliin waraana gaggeessuun komatamti. Waraana Tigraayiin walqabatees dhaabbileen Eertiraa afuriifi namootni dhuunfaa lama qoqqobbiin kaahameera. Waajirri qabeenyaa US Eertiraan tasgabbii fi tokkummaa Itoophiyaa rakkoo keessa galchuuf sochooti jechuun qoqqobbii irra kaahe. Dhaabbileen qoqqobbiin irra kaahame Raayyaa Ittisa Biyyaa Eertiraa dhaaba biyya bulchu keessatti argamu. Tibba kana daawwannaa hojiif Asmaraa kana turan Ministirri Haajaa Alaa Chaayinaa Wiingi Yuu qoqqobbii Ameerikaan Eertiraarra keesse balaaleffataniiru. Pireezidant Isaayyaas dhimma kanaa yoo dubbatan hariiroo tarsiimawaa biyyattii waliin qaban gara hojiitti hiikuuf waliigalteerra gahuu ibsaniiru.	https://www.bbc.com/afaanoromoo/oduu-59927401
politics	Firaansi: Magaalaa Niisitti gocha 'haleella shororkeessumaati' jedhameen sadi ajjeefaman	Firaansi magaalaa Niis keessatti namootni sadii haaduun waraanamuun du'uu poolisiin hime. Kantiibaan Niis Kiristaan Estorii haalli jiru hundi gochi raawwatame 'haleellaa shororkeessummaa handhuura mana amantii Nootar Daam Basilikaatti raawwatame' ta'uu wanti akeekuu jiraachuu dubbatan. Poolisiin akka jedhetti haleellaa kanaan dubartiin tokko mormatu irraa kutame, kaan waraanamanii lubbuun isaanii bahe. Kantiibichi gochicha 'islamofascism' ykn 'gocha gara jabinaa amantaa Islaamaa daheeffate' jechuun ibsan. Namni haleellaa kana raawwachuun shakkame madaa'ee to'annaa jala kan oolfame yoo ta'u, bakka yaalamaa turetti irra deddeebiin 'Allahu Akbar [ Waaqayyo guddaadha] jechuun dubbataa ture' jedhan. Estoriin akka jedhanitti kanneen ajjeefaman keessaa tokko nama mana sagadaa Notar Daamitti keessa hojjetudha. Ministeerri dhimma biyya keessaa namootni naannicha akka hin deemne akeekkachiiseera. Pireezidant Emaanu'el Maakiroon ammoo Kamisa sa'a booda kana bakkicha ni daawwatu jedhamee eegamaa jira. Yaa'ii Biyyaalessaa ministitirri Muummee Jiin Kaasteksi waa'ee uggura sochii fi yeroo labsame irratti ibsa yoo kennan yaadannoon sammuu callisa daqiiqaa tokkoo kanneen du'aniif taasifameera. ''Gaaffii tokko malee kun qormaata guddaa biyya keenya miidhaa jirudha'' jedhanii tokkummaan akka dhaabbataniif waamicha dabarsan. Magaalaan Niis yeroo dhiyoon as qiyyeeffannaa halaallee adda addaa keessa kan galte yoo tahu bara 2016 keessa lammiin Tuniziyaa ganna 31 tahe konkolaataa namoota baay'atanii ayyaana irratti argamanitti oofuun lubbuu namoota 86 galaafatee ture. Guyyaa tokko booda lubni Jaakuus Hamel yeroo kadhannaa waldaa Ruheen taasisanitti morma kutamuun ajjeefaman. Haleellaan kun jalqaba ji'a kanaatti Kaaba Lixa Paarisitti ajjeechaa mana barumsaa tokko cinaatti barsiisaa tokko irratti raawwateen duuba kan dhaqqabedha. Barsiisaan Saamu'eel Paatii kaartuunii falmisiisaa tahe kan Nabiyyuu Mohaammad ijoolleetti agarsiisuun guyyaa tokko booda mormi irraa kutamuun ajjeefame. Pireezidant Maakiroon ajjeechaa kana wayita balaaleffatan gocha barsiisichaa deeggaruu isaaniitin hogganoota biyyoota Arabaa fi muslimoota kutaalee addunyaa adda addaarra jiraniin balaaleffatamaa turan.	https://www.bbc.com/afaanoromoo/oduu-54729342
politics	Putiin hogganaa Ittaanaa waraanaa hojiirraa ari'ate	Pirezidaantiin Raashiyaa Vilaadmiir Putiin Janaraala waraanaa ittigaafatamaa loojestikii waraana Raashiyaa oppareshiinii Yukireen keessatti gaggeeffamuu hojiirraa ari'ate. Janaraal Dimitirii Bulgaakoov, Ittaanaa Ministira Raayyaa Ittisa biyyattii yoo ta'an aangoosaanii irraa Sambata kaafamu Ministeerri Raayyaa Ittisa biyyattii fuula Telegraamii irratti beeksiiseera. Ministeerichi ibsa isaa kanaan gaheessi umuriin waggaa 67 kun gahee haaraatti dabarfamuuf ''gadhiifamaniiru'' jedhe. Namni kun magaalaa qarqara galaanaa Maaruupoolitti duula godhamu hoogganaa turan Koleeneel Janaraal Mikhaa'il Mizintsev'n bakka bu'uu jedhameera. Janaraa Bulgaakoov bara 2008 irraa kaasee oppareeshiniiwwan loojeestikii waaraanaa hogganaa kan turan yoo ta'u, looltoonni Raashiyaa erga bara 2015tti Siiriyaa keessatti bobbaafamaniin boodas  isaanitu dhiyyeessiif ittigaafatamaa turan. Haata'u malee kanneen dhimmicha itti dhiheenyaan hordofan akka jedhaniitti, baatiiwwan muraasaa asi loltoonni Raashiyaa dhiyeessii gahaa dhabuun komii baayyee irratti kaasaa turan. Baatiiwwan muraasa keessatti, Kiremiliin Koriyaa Kaabaa fi Iraan- miichoota ishee lamaan hafa irraa meeshaalee waraanaafi dhiyeessii dirooniitii bitachuuf dirqamuun himame. Janaraal Bulgaakov hojiirraa kaafamuun kan dhagahames, looltoonni haaraan Raashiyaa meeshaa waraanaa ligidaa'aa hidhachuun miidiyaa hawaasaa irra erga naannawu eegaleen booda ture. Kanneen Raashiyaa keessatti waraanicha deeggaranis hojiirraa hari'atamu janaraalichaatti kan gammadan yoo ta'u, Janaraal Mizintsev kan Maaruupool ugguruudhaan gahee ajajummaa baheera jedhamuun UKn qoqqophaan irra kaa'ame mudanuun kan simatamu fakkaata. Janaraal Mizintsev kan amma Maaruupool keessatti ajjeechaa namoota hedduutiif Yukireenotaan himatamu, Siriyaa keessattis waraana Raashiyaa dursuun haleellaa sukkanneessaa boombii magaalaa Aleeppoo gaggeessuun himatama. Waajjiri Dhimma Alaa UK tibba Bitooteessa keessa qoqqophaa gaheessa umuriin waggaa 60 kanarra keesseetti, Yukireeniifi Siriyaa keessatti ''ajjeechaawwan sukkanneessaa raawwachuun'' jechuun hiammattee turte. Tarkaanfiin hoggannaa jijjiruu Raashiyaa kunis kan dhagahame erga Aab Putiin ofumaan sochii waraanaa ittigaafatamummaa fudhachuun  janaaroota Yukireen keessatti argamaniif ofiisaatiin ajaja dabarsaa jira jedhu gabaasaaleen. Qondaaltoonni Ameerikaa CNN'tti akka himaniitti, ''caasaan ajajaa rakkoo qabaachuun'' Mooskoo keessatti Putiin akka ofiin waranaa keessatti si'ominaan hirmaatu dirqisiise jedhan.	https://www.bbc.com/afaanoromoo/articles/cz5n2z421vno
politics	Filannoo Biraaziliin Bolsonaaroon injifatamuu isaanii ifatti osoo hin amaniin hafan	Filannoo Biraziilitti gaggeeffameen Luulaa da Siilvan mo'amanii kan turan Bolsonaaron osoo hin dubbatiin callisanii turuun isaanii tarii bu’aa filannoo fudhachuu diduun waldhabdee kaasuu danda'u jedhamee ture. Haa ta’u malee, Pirezidantiin biyyattii haasaa taasisaniin namoota sagalee isaaniif kennan galateeffatan. Garuu, ifatti mo’amuu isaanii hin amanne. Bolsonaaron ifatti mo’amuu isaanii dubbachuu baataniis manni murti olaanaa biyyattii adeemsi aangoo dabarsuu akka eegalu beeksisaniiru. Kanaan dura Bolsonaaron “Waaqayyo qofatu” aangoo irraa na kaasa jechaa waan turaniif, erga Dilbata darbe filannoon gaggeeffameen mo'aman booda ummatatti bahanii dubbachuu dhabuun isaanii aangoo gadi lakkisuu hin barbaanne sodaa jedhu hawaasa keessatti uumee ture. Osoo filannoon hin gaggeeffaminiin duras adeemsa filannoo irratti yaaddoo fi shakkii ragaa hin qabne kaasaa turan. Bolsanaaron haasaa taasisaniin bu’uura duudhaalee isaanii fi paartiin isaanii jedhu irra deddeebin kaasaa turan: “Waaqayyoo, biyyaa, maatii fi bilisummaa.” Haasaa isaanii keessatti morkataa isaanii cimaa kan turan waa’ee Luulaa da Siilvaa homaa hin dubbanne. Luulaa da Siilvaa Dilbata darbe garaa garummaa sagalee dhiphaadhan Bolsonaaroo injifatan. Deeggartoonni Bolsonaaroo mo’atamuun isaanii liqimfamuufii dide karaa cufuudhan mormii dhageessisaa turan. Pirezidaantin mana murti olaanaa biyyattii kan ta'an Aleeksaandar de Mooriyas akka jedhanitti karaa cufuun “nageenya biyyattiif yaaddoo” dha. Deeggartoonni Bolsonaaroo karaa cufuu isaanitiin sochiin geejjiba biyyattii baay’ee danqamuu irraa kan ka’e dhiyeessii nyaataa fa’aa irratti dhiibbaa fideera. Filannoo Biraazil kanaan Luulaa da Siilvaa sagalee 50.9% argachuun yoo injifatan morkataan isaanii Bolsonaaron sagalee 49.1% argachuun mo'aman. Luulaan mo’achuu isaanii hordofee biyyoota addunyaa irra ergaan baga gammaddan ergamaafi ture. Pirezidantin US Joo Baayidan, “filannoo haqaa, bilisaa fi fudhatama qabu” waan gaggeeffame mo'atte jechuun jajan.	https://www.bbc.com/afaanoromoo/articles/cm5epe4yvylo
politics	Fonqolcha Sudaan: Eessaa garamiitti?	Fonqolchi mootummaa Sudaan kan ministira muummee fi kaabinoota isaanii to'annoo jala oolcheefi mootummaa siiviilii diige biyya waggoota jeeqamaan dabarteef qormaata biraadha. Muddama siyaasaa kanaan dabalataan diinagdeen Sudaan kufaatii guddaa keessa jira. Qaalayinsi gatiifi hanqinni nyaataa, boba'aafi qorichaas muddama diinagdee warra agarsiisan keessaati. Fonqolchi mootummaa alanaa biyyoota Lixaa aangoo qaban kan waggoota dheeraa booda reefu hariiroo waliin tolfachaa jiran rifaasiseera. Waraanniifi bulchiinsi Siiviilii erga Hagayya bara 2019 pireezidantiin baroota hedduu biyyattii Omaar al-Bashiir aangoorraa buqqa'anii booda aangoo qooddatanii biyya bulchaa turan. Bashiiriin aangoorraa kan buuse humna waraanaa ta'uus, uummatni daandiitti ba'ee bulchiinsi siiviilii akka hundaa'u gaafachuu isaatiin waraanni bulchiinsa siiviilii ijaaruuf karoora baasee aangoo walii qooduun gara bulchiinsa Dimookraasiitti ce'uuf walta'ame. Manni maree walabaa koree waloo waraanaa fi siiviiliin hundaa'e, biyyattii gara bulchiinsa dimookraatawaa filannoorratti hundaa'etti ceesisuuf eegamaa ture. Ta'uus gareeleen lamaan waliigaluu dhabaa deemuun isaanii ifatti bahuu eegale. Hoogganoonni waraanaa mootummaa ce'umsaa keessa jiran gama siiviiliin rifoormiin akka gaggeefamuufi miseensonni kaabinee haaraan akka muudaman barbaadu. Kun ammo gama warra siiviiliin ni didame. Sababa kanaatti erga bara 2019 yaaliiwwan fonqolchaa hedduun yaalamanii osoo hin milkaahiin kan hafan yeroo ta'u inni dhiyeenyaa isa ji'a darbe fashalaa'edha. Hoogganaan warra siiviilii Ministirri muummee Abdallaa Hamdook ta'iiwwan biyyattiin keessummeessaa jirtuuf qaamota al - Bashiriif amanamoo ta'an yeroo himatan dhagaahama. Qaamoleen kun harki hedduun bulchiinsa waraanaa, nageenyaafi dhaabbilee biroo keessa jiru jedhu. Torbanoota darban deeggartootni bulchiinsa waraanaafi kan warra siivilii dabareedhaan hiriira mormii yeroo gaggeessan mul'ateera. Warreen bulchiinsa waraanaa deeggaran mootummaan diinagdee biyyattii wayyeessuu hin dandeenye jechuun komatan. Hamdook diinagdee wayyeessuuf rifoormii hojjetan keessumaa kan boba'aa wajjin walqabatu uummata gariin akkaan balaaleffatame. Rakkoon siyaasaa Sudaan kan walirra tuulamaa as gaheedha. Waggoota kurna hedduuf dhaabbileen siyaasaa Sudaan waliigaltee biyyaalessaa uumuu hanqachuun isaanii waraanni dhimma siyaasa furuuf irra deddeebiin akka gidduu galu sababa ta'eera. Kun ammoo maaqaa tasgabbii mirkaneessuuf jedhuun fonqolcha mootummaa gaggeessuu akka ta'e xiinxalaan naannichaa Magdii Abdelhadii barreesseera. Ammaan tana Sudaan keessa dhaabbilee siyaasaa 80 oltu jira. Garaagartummaan dhaabbilee siyaasaa keessa jiru sun mana maree walabaa gama warra bulchiinsa waraanafi kan Siivilii keessa jiru waliigaltee biyyaalessaa dhuguumsuuttis danqaa ta'eera. Hoogganaan mana maree walabaa biyyattii Abdel Fattaa Al Burhaan ibsa kennaniin mana marrichaa fi Kaabinee bittimsuun labsiin yeroo muddamaa labsamuu himaniiru. Itti dabaluunis filannoon biyyaalessaa Waxabajjii 2023 akka gaggeefamu himan. Ministirri muummee Hamdook ammoo miseensota waraanaan hidhamanii jiraachuun gabaafameera. Hamdook Ministiroota isaanii hedduu waliin to'annoo jala jiru. Buufataaleen tamsaasa TV fi Raadiyoos waraanaan to'atamanii jiru. Intarneetiin guutummaatti ta'uu baatus cufameera. Gamtaa Afrikaa, UN, EU, US fi dhaabbileen hedduun fonqolcha kanaan yaaddahuu ibsaniiru. Akka Ministeerri odeeffannoo fuula feesbukii isaa gubbaa maxxansetti Ministirri Muummee Hamdook uummatni daandiitti bahee mootummaaf deeggarsa qabu akka agarsiisu gaafataniiru. Viidiyoofi suuraaleen Kaartuumii bahan hiriirri mormii jabaan adeemaa jiraachuu mul'isu. Waraannis sochii mromitootaa to'achuuf duulaniiru. Bara 2019'tti ce'uumsa dimookrasiif waliigalteen mallattaa'uun dura waraanni mormitootatti dhukaasuun Kaartuum keessatti yoo xiqqaate namootni 87 ajjeefamaniiru. Ammas muddamni qaamolee lamaan kanaa hammaachuun ta'ii bara sanii yaadachiisa.	https://www.bbc.com/afaanoromoo/oduu-59041045
politics	Waraana Tigraay: Finciltoonni Tigraay magaalaa Kombolchaatti 'dargaggoota 100 ol ajjeesan' - Mootummaa	"Finciltoonni Tigraay magaalaa Kaaba Walloo Kombolchaatti dargaggoota 100 ol ajjeesan jechuun mootummaan federaalaa himate. ""Shororkeessaan TPLF magaalaa Kombolchaa lo'ee seenuun har'a halkan dargaggoota magaalattii 100 ol hiriirsee ajjeese"" jedhan dubbi himaan mootummaa Laggasaa Tulluu (PhD) ibsa Wiixata miidiyaaleef kennaniin. Dabalataan, finciltoonni Tigraay lo'anii kan seenan magaalaa Deessee fi Kombolchaa keessatti qabeenya saamuu fi barbadeessuus himaniiru jechuun FBC'n gabaaseera. Finciltoonni Tigraay Sanbata magaalaa guddittii Kibba Walloo Deessee, Sanbata ammoo Kombolchaa to'achuu isaanii beeksisaniis mootummaan magaalotni kunneen to'atamuu ni waakkata. Naannawa magaalota kanneeniitti lolli jabaan adeemaa akka jiru gabaasaaleen ni mul'isu. TPLF amma dura dhimma ajjeechaa kanaa irratti deebii hin kennine. Amma dura lammiilee nagaa irratti haleellaa raawwachuun irra deddeebiin komii irratti ka'u waakkataa turan. Magaalota kanneen keessatti tajaajilli bilbilaa fi intarneetii waan adda citeef maaltu akka ta'aa jiru haala walaba ta'een mirkaneessuun hin danda'amne. MM Abiy Ahimad lammileen Itoophiyaa hundi dhimma idilee isaanii yeroof tursiisanii, humnaa fi meeshaa qabaniin gara adda waraanaa akka duulan gaafataniiru. ""Uummatni keenya dhimma isaa idilee yeroof tursiisee, shororkeessaa ABUT/TPLF badiif dhufe qolachuuf, of duuba deebisuufi awwaaluuf, meeshaa fi humna argame maraan, gurmaa'insa seera qabeessa ta'een duuluu qaba,"" jedhan. Ergaa Dilbata gama marsaalee hawaasaa isaaniin dabarsaniin, ""qabsoo hadhaawaa qabsofnee, injifannoo mi'aawaa ni dhamdhamna"" jedhu MM Abiy. Manni Maree Naannoo Amaaraas yaa'ii ariifachiisaa gaafa Dilbataa taa'een, TPLF sirna seera kabachiisuu idilee qofaan waan mo'achuu hin dandeenyeef, uummanni naannichaa hundi duula kanatti akka makamu waamicha taasise. Hooggansi mootummaa naannichaa sadarkaan jiru waamicha kana fudhatee duula kana dura bu'ee akka qindeessu; kana gochuu baannaan garuu tarkaanfii akka fudhatu ibseera. Waraana Kaaba Itoophiyaa waggaa guutuuf guyyootni muraasni hafan kanaan namoonni kumaatamaan lakkaa'aman lubbuu yoo dhaban, miliyoonaan kan lakkaa'aman qe'ee isaaniirraa buqqa'aniiru. Waraanichi baatilee saddeet jalqabaaf naannoo Tigraay keessatti daangeffamee turus, baatile afran darban naannoo Amaaraa fi Affaaritti babal'atee miidhaa hedduu geesise. Waraanichi dhaabbatee mariin furmaata akka argatu dhiibbaa gochaa kan jirtu Ameerikaan, humnoonni Tigraay waraana tibbana naannawa Deessee fi Kombolchaatti godhan akka dhaabanii fi naannoo Amaaraa keessaa akka bahan gaafatteetti."	https://www.bbc.com/afaanoromoo/oduu-59116266
politics	Waraana Tigraay: Fedhiin gargaarsa namoomaa Affaar keessatti dabaluun himame	Waraana Kaaba Itoophiyaatti gaggeeffamaa jiruun wal qabatee lakkoofsi namoota deeggarsi namoomaa barbaachisuuf Affaar keessattis dalbuusaa Sagantaan Nyaata Addunyaa (WFP)n beeksiise. Waraana Sadaasa 4, 2020 Tigraay keessatti eegalee yeroo ammaa gara naannoolee ollaatti baballachuun naannolee Amaaraafi Affaar keessattis akka namoonni qe'eefi qabeenyasaaniirraa buqqa'aniif sababa ta'uunsaa ni yaadatama. Waraanichaan wal qabatees kaaba biyyatiitti namoonni miiliyoona 9.1 ta'an deeggarsa namoomaa akka barbaachisu himameera. Naannoo Affar keessatti qofaa daa'imman umuriinsaanii waggaa shanii gadii %30 caalan hanqina nyaata madaalawaaf saaxilamuu Sagantaan Nyaata Addunyaa toora tiwitara isaarratti beeksiiseera. WFP hawaasaa Affaar, mootummaa Itoophiyaafi aanga'oota naannichaa waliin ta'uun deeggarsa nyaataa murteessoo ta'an dhiyeessaa jiraachuu himeera. Naannoo Affaar aanaa Kunnabaa keessatti qaamoolee dhimmisaa ilaallaltu waliin ta'uun buqqaatota naannichaa aanaalee 40 irraa dhufan kuma 500 oliif deeggarsa namoomaa taasisuu dhaabbatichi beeksiiseera. Keessattuu aanaa Kunnabaatti karaan ittiin deeggarsi namoomaa geeffamu waan badeef ummannii bahuun suphaa akka jirulleen dhaabbatichi dabaluun himeera. Haaluma walfakkaatun, Sagantaan Nyaata Addunyaa (WFP) dameen Itoophiyaa konkolaataawwan deeggarsa namoomaa adda addaa fe'an 79 torban darbe keessa magaalaa Maqalee galuu gaafa Sadaasa 27, 2021 ture kan beeksiise. Konkolaataawwan deeggarsa namoomaa fe'an kan biraas daandiirra jiraachuu ibsuun isaa ni yaadatama. Dhaabbatichi akka himeetti taanaan, konkolaatawwan jedhaman kunneen deeggarsa nyaataafi meeshaalee lubbuu baraaruuf oolan kan fe'anidha.	https://www.bbc.com/afaanoromoo/oduu-59456577
politics	Gaazexeessaan barruu Fitiih Tamasgan Dassaalany to'atame	Maaneejing Editarri barruu Fitiih gaazexeessaa Tamasgan Dassaalany to'atamuu waahiloonni isaa BBC'f mirkaneessan. Guyyoota muraasa darban magaalaa Finfinneefi Naannoo Amaaraatti yoo xiqqaate namootni miidiyaafi gaazexeessitoonni 11 hidhamuun ibsameera. Hidhaan kuni oppireeshinii 'olaantummaa seeraa kabachiisuu' mootummaan naannolee adda addaatti fudhataa jiru hordofee dhagahame. Dhimma hidhaa Tamasgeen irratti yaalii BBC'n Poolisii Finfinnees irraa odeeffachuuf taasise hin milkoofne. Gaafa Kamisaa bakka buutonni Poolisii Federaalaafi Finfinnee namoonni 340 ol shororkeessummaa fi yakkaan shakkamanii torban muraasa darban to'atamuu miidiyaalee mootummaaf himanii turan. Dhaabbati mirga gaazexeessitootaaf falmu CPJ, ibsa gaafa Roobii baaseen mootummaan Itoophiyaa gaazexeessitoota hidhaa jiran akka hiiku gaafateera. Barreeffama isaatiin mootummaa qeequun kan beekamu Tamasgan Dassaalany, waggaa lama durallee hidhamee osoo hin turin hiikamee ture. Tamasgan guyyaa har'aa humnoota nageenyaa konkolaataa lamaan dhufaniin bakka hojiitii fudhatamuu waahilonni isaa maqaan isaanii akka dhahamu hin feene himaniiru. Dabalataaniis, kanneen gaazexeessaa kana to'atan meeshaa waraanaa qabatanis uffata nama siviilii akka uffatan himan. Guyyoota muraasa dura odeeffannoon gaazexeessaan kuni to'annoo jala ooleera jedhu dhagahamuu hordofee BBC'n gaazexeessaa kanaaf gaaffii dhiheessee ture. Yeroos gaazexeessichi akka to'anno jala oolu 'odeeffannoo akka qabu' ibsee ture. ''Hanga yoonaa gabaasa koof madda odeeffannoo kan turan qondaaltonni tikaa to'annoo jala ooluu akkan danda'u natti himaniiru,'' jechuun ibsee ture. Wanti hidhaaf isa saaxilu jiraachuu isaa gaafatamees, deebii kenneen mootummaa himate. ''Mootummaan abbaa irreetti geeddaramaa waan jiruuf miidiyaalee badii isaa saaxiluu danda'an ukkaamsutti deeme,'' jechuun hime. Gidduu kana gaazexeessitootni miidiyaa Ashaaraa shan, akkasumas gaazexeessitootni Nisir Intarnaashinaal Biroodikaasting Korporeet jedhamu afur hidhamuutu ibsame. Akkasumas hundeessituu miidiyaa Itiyoo-Niqaat jedhamu Maskaram Abarraa akkasumas hundeessaa Miidiyaa Gabayaanuu Obbo Salamoon Shumiyyee kanneen hidhaman keessaati. Akka hidhaadhaa gadhiifamaniis CPJ fi dhaabbati mirga gaazexeessitootaaf falmu RSF gaafataniiru. Komishiniin Mirga Namoomaa Itoophiyaa gaazexeessitoonniifi rogeeyyiin ajaja mana murtii malee hidhamaa jiraachuu eeruun qeeqeera. Embasiin Ameerikaa Finfinnee argamu jalqaba torban kana hidhaa gaazexeessitootaafi rogeeyyiin ''yaadda'uu'' ibsees ture. Embasiin Ameerikaa yaada komishinichaa deeggaruunis ibsa baasuun isaas ni yaadatama.	https://www.bbc.com/afaanoromoo/oduu-61592507
politics	Hayyu dureen duraanii ABO, miseensi Paarlaamaa Itoophiyaa Obbo Galaasaa Dilboo du'aan boqotan	"Dura taa'aa ABO Qaama Ce'umsaa kan turanii fi filannoo Itoophiyaa bara 2021 irratti hirmaachuun paarlaamaa keessaa teessuma kan argatan Obbo Galaasaa Dilboo, du'aan addunyaa kanarraa boqochuu miseensi maatii BBC'f mirkaneessaniiru. Obbo Galaasaan halkan keessa ''dhukkuba tasaa isaan mudateen boqotaniiru,'' jedhan miseensi maatii dubbisne kun. Pireezidantiin Mootummaa Naannoo Oromiyaa Obbo Shimallis Abdiisaa, du'aan boqochuu Obbo Galaasaatti gadda itti dhagahame ibsaniiru. ""Oromiyaan birbirsa cimaa tokko dhabdee jirti. Gameessa qabsoo bilisummaa Oromoo, jabaa gaafa rakkoo umriisaa guutuu Oromoof wareege, Jaal Galaasaa Dilboo du'aan addunyaa kanarraa boqochuun gadda cimaa natti dhagahame ibsaa, Ummata Oromoo maraaf jajjabinan hawwa,"" jechuun ergaasaanii karaa Feesbuukii Biiroo Dhimmoota Kominikeeshinii naannochaan dabarsan. Waggoota dheeraaf dhaaba Adda Bilisummaa Oromootti hayyu duree ta'uu fi gulantaa adda addaarratti hojjechuun kan tajaajilan Obbo Galaasaa Dilboo, erga dhaabicha keessaa ba'aniis abdii kutatanii hin teenye. Filannoo baranaa irratti namoota dhuunfaan dorgomanii teessuma mana marii bakka bu'oota ummataa argatan muraasa keessaa Obbo Galaasaan tokko ta'aniiru. Gameessi siyaasaa kun Adda Bilisummaa Oromoo bakka hedduutti caccabe kana suphanii sirreessuun ulfaataa akka hin taanee fi kanaaf ammoo tooftaa fi tarsimoo fooyya'aa qabaachuu akka feesisu cichanii abdiidhaan dubbataa turan. ''Qabsoon dhaabaa akka barbaadamutti hin deemne jedhanii harka maratanii hin taa'amu'' jedhan Obbo Galaasaa Dilboo BBC'tti yoo dubbatan. Teessuma mana marichaa kan mo'atan aanaalee Godina Harargee Bahaa sadii Gola Odaa, Qumbii fi Malkaa Bal'oo bakka bu'uuni. Waggaa sadii dura Itoophiyaa keessatti jijjiirama siyaasaa dhufe hordofee waamicha humnoota siyaasaa biyya alaa turaniif taasifameen dhaabbileefi hoggantoota siyaasaa biyyatti deebi'an keessaa tokkodha. Yeroo waggaa sadii dura deebi'an turtii BBC Afaan Oromoo waliin taasisaniin waayee isaanii akka kanaa gadiitti ibsan: Kanan dhaladhe Godina Wallagga Bahaa magaalaa Naqamteetti. Barnoota kiyya sadarkaa tokkoffaa fi sadarkaa lammaffaas kanan baradhee achuma magaalaa Naqamteetti. Bara 1974'tti ammoo Yunivarsitii Finfinneen seene. Barnoota bara jalqabaa osoo hin xumuriin, Dargiin aangootti waan dhufeef qabsoodhaaf gara Somaalee deemne. Boodarra Mootummaan Somaalee gara biyyaatti waan nu deebiseef, biyyatti deebinee dirree hidhannootti dabalame. Saniin booda jireenyikoo ABO waliin itti fufe jechuudha. Gama maatii ilaaluun obbolaa laman qaba. Gama kiyyaan sababuma qabsoo kanaan hin fuune; maatiis hin godhatiin hafeera. Abbaankoo, haatikoo, adaadaan koos bakkuma ani hin jirretti na jalaa du'aniiru. Du'a isaanis dirreedhuma qabsootti natti himame. Erga bara 1992 sababiidhuma qabsootiin biyyaa baanee amma waggoota 27 boodan gara biyyaatti deebi'e. Yeroo chaartaraa bara 1991 sana konfaransii jalqaba taasifamee ture sanarratti akkuman hirmaadheen, guyyaa lama booda waanin dhukkubsadheef yaalaaf gara Awurooppaan deeme. Yaala argadhee bara 1992 gara biyyaatti deebi'e. Sana boodas haalli ture babbadee waan tureef deebinee gara qabsoo hidhannootti deebii'uun dirqama ture. Anis qabsootti makamee sochii itti fufee. Yeroo cehumsaa sanatti anatu hayyu duree ABO ture. Obbo Galaasaan waggoota dheeraaf ABO Hayyu durummaan alatti gulantaalee adda addaa irrattis tajaajilaa turani."	https://www.bbc.com/afaanoromoo/oduu-60924959
politics	Loltoonni Hindiifi Chaayinaa Sikiim keessatti 'daangaa irratti walitti bu'an'	Loltoonni Hindiifi Chaayinaa naannoo daangaa irratti walitti bu'uun gama lamaanuurraa walumaagalatti lotoonni 11 mada'uu isaanii miidiyaan Indiyaa gabaaseera. Loltoonni biyyoota lamaanii kunneen bakka itti waldaangessan irratti qaamumaan waliif bahan. Loltoonni Chaayinaa torbaafi loltoonni gama Hinsiirraa ammoo afur walitti bu'insa kanaan madaa'aniiru jechuun qondaalli qaraanaa Naakuu La kan daangaa kutaa bulchiinsaa Sikiim keessatti argamuu dubbataniiru. Walitti bu'insa Sanbata darbe uumame kana, ajajoonni naannoo waliin dubbachuun furaniiru jedhameera. Biyyoonni lamaan daangaa kiiloomeetira 3, 400 ta'u waliin qaban irratti bakka gara garaa irratti naaf mala kan jedhuun wal gaarerfatu. Daangaa sana irratti yeroo tokko tokko anatu jira jechuun walitti dhaadachuu, wal dhiibuufi darbee darbee ammoo dhakaallee walitti darbachuu dabalatee waliif bahuuf qophaa'uun ni mul'ata jechuun Ediitarri BBC Eeshiyaa Kibbaa Anbirasaan Etiraajaan gabaaseera. Wal gaarerfannaan dhiyeenya kana uumame Sikiim keessatti qarqara Naakuu La, Himaalayaas keessatti safara galaanaan olitti (above sea level) meetira 5000 ol ta'erratti argamurratti. Chaayinaafi Indiyaan daangaa irratti bara 1962 wal waraananiiru. Bara 2017 keessa, biyyoonni lamaan naannoo sanatti walitti bu'anii turan. Sababiin walitti bu'insa isaaniis kan ture, Chaayinaatu karaa lafa wal falmisiisaadha jedhamee yaadamu tokkoon daandii daangaa bal'ifachuudhaaf dhiibuu yaaltee turtedha. Biyyoonni lamaanuu humna loltootaa yeroo baayyee daangaa irra deemuun to'ataniifi qophaa'anii taa'an bobbaasanii qabu. Haata'u malee, waggoota afurtamaa oliif rasaasni dhukaafame hin jiru.	https://www.bbc.com/afaanoromoo/oduu-52610854
politics	Afgaanistaan: Hidhattoonni sirba cidharratti dhagahamaa ture dhaabsiisuuf haleellaa raawwatan	Hidhattoonni Taalibaanoota ta'uu himatan haleellaa baha Afgaanistaanitti muuziiqaa mana cidhaatii dhagahamaa ture dhaabsisuuf raawwataniin yoo xinnaate namoonni lama ajjeefamanii kan biroo 10 madaa'uu qondaaltoonni himan. Dubbii Himaan Taalibaan akka jedhanitti, hidhattoota sadan haleellicha raawwatan keessaa lama to'atamuun bakka sochii Islaamummaa gochichaa raawwachusaanii haalaniiru. Wayita Taalibaan bara 1996 - 2001tti biyyattii bulchaa tureetti muziqaan dhorkamee ture. Haata'u malee, aanga'oonni Taalibaan haaraan dhimma kanarratti ammallee labsii hin dabarsine. Namni ijaan arge tokko BBCtti akka himetti,  sirna cidhaa bulchiinsa Surkh Rod keessatti guyyaa Jimaata ture sanarratti cimdiiwwan afuritu waliin gaa'ela raawwatachaa ture. Isaanis waraabbii muziqaa naannichatti dubartoota qofaan taphatamu sirnicha irratti taphachiisuuf hogganaa Taalibaan naannichaa irraa hayyama argatanii ture. Haata'u malee, booda halkan keessa, namoonni qawwee hidhatan humaan mana keessa seenuun sagalee-guddiftuu cacabsuuf yaalan. Keessummoonni mormii taasifnaan hidhattoonni kunneen dhukaasa isaanirratti banan. Dubbi Himaan Taalibaan, Zaabihullaah Mijaahid dhimmichi qoratamaa jiraachuu himan. Gareen Mootummaa Islaamaa kan Taalibaaniin morman, naannicha keessa kan socha'an yoo ta'u, kanaan duras taatee walfakaatu raawwachuun balaaleeffatamu. Afgaanistaan baatii Hagayyaa keessa waraanni Ameerikaa biyya gadhiisee bahusaa hordofuun harka Taalibaaniitti kufunshee ni yaadatama. Taalibaan wayita kanaan dura biyyattii bulachaa turetti, seera Islaamaa baayyee cimaan biyyattii bulchaa ture. Haata'u malee, tibbana fudhatama idil-addunyaa argachuu waan barbaadaniif fakkii caalaa ammayyaa ta'ee agrsiisuu eegalee jira. Taalibaanoonni erga gara aangootti deebi'anii as, gareewwan sirbitootaa hedduu ajjeessuufi meeshaalee miziqaa saanii cacabsuun himatamu. Walliftoonniifi oggeessoonni muziiqaa heddunis Afgaanistaanii baqataniiru.	https://www.bbc.com/afaanoromoo/oduu-59108503
politics	Filannoo Itoophiyaa 2021፡ Boordii filannoo biyyaalessaa kan hogganan Birtukaan Miidhaksaa eenyu?	"Namoonni hedduun waa'ee Birtukaan Miidhaqsaa kan dhagahan ALI bara 1994, wayita nama Ministira Ittisa Biyyaa turan Siyyee Abrahaa mormaa, MM yeroo sanaa Mallas Zaanaawiitiif mirga wabii hayyamtetti ture. Obbo Siyyeen yeroo sanatti maatiisaa jaha waliin himannaan malaammaltummaa irratti dhiyaatee ture. Birtukaanis guyyaa sanatti dhaddacha irratti argamuun galmee Obbo Siyyee kan ilaalan sababii daanyaan ykn abbaan seeraa jidduu dhukkubsatanii hafaniif ture. Yeroo sanatti Birtukaaniifi hiriyoonni ishee mindeeffamtoota haaraa mana barnootaa seeraa irraa kallattiin gara abba seerummaatti jalqaba dhufan turan. Abbootiin seeraa haaraa namoota kunneenis sababii beellamaatiin seera malee qabamanii turan gadhiisuun imaammatichatti boowwoo waan ta'aniif gorsaa hangi akeekkachisaa kennamaaf turu dubbatu. Birtukaanis erga abbaa seeraa ta'anii booda galmeewwan dhaddacha yakkaa gurguddaan ilaalamaa waan turaniif ija raawwachiftootaa galunsaanii hinoolle. Gaaffiifi deebii yeroo tokko dhaabbata 'Freedom collection' jedhamu waliin taasisanii himannaan naamusaa irratti dhiyaate akka ture dubbatan. ''Dhimmi Siyyee bahee kan mul'atu waan ta'eef malee galmeewwan hedduurratti murtee sirnicha qoran dabarsaniiru'' yeroos hiriyyaa dhoyoo Birtukaan kan turan Obbo Biniyaam (maqana kan geedarame) ni dubbatu. Jireenyi siyaasaa Birtukaan filannoo 1997n booda haalaan ifa bahe ture. Yeroo sanatti filannoorratti hindorgome. Mana murtii gadhiisuun oggummaa abukaatummaan paartilee gorsuurra hirmaatu turan. Filannoo isaan duraa bara 1992 irratti dhunfaan dorgomanii paartii biyya bulchuun mo'atamanii ture. ""Birtukaan naannoo Faransaayi Lagaasiyoonniitti haalaan beekamti. Naannoon filannoo keessatti dorgomte garuu baayyee bal'aa ture. Isheenis mallattoo filannoo Kumaalaa Adimaaseetiin dorgomte turte,'' jechuun haala yeroosana ture yaadatu Obbo Biiniyaam. Birtukaan 1997tti miseensa Qasta Damanaa kan Pirofesar Masfiniin hundeeffamee turan. Booda baatii Caamsaa keessaa Qinijiitiitti makaman. Achinis battalumaan Ittaantu dura teessuu paartichaa ta'un filatamte. Sababii jecha 'duree' jedhuutinis aanga'oota Qinijitti jidduutti waldhabdeen umamee akka ture himama. Dura taa'aan Kongrasii Federaalistii Oromoo Pirofesar Mararaa Guddinaa filanno sanarratti hirmaatanii akka turan yaadatu. Birtukaaniin garuu kan beekan waggaa 21 dura wayita dhuunfaa dorgomanii turan akka ta'e himu. ''Goolii diimaafi adii bara dargii tureen booda dubartoonni 'ibiddaafi siyaasa alaalumatti' jechuun siyaasaarraa baqatanii turan. Isheenis aanga'oota dubartoota paartii siyaasaa isaan booda dhufan keessaa takka'' jedhuun dubbatu Pirofessa Mararaan. Qinijjit keessatti hooggansaaf filatamanii baatii lama osoo hinguutiin kan hidhaman Birtukaan ''hojiiwwan hooggansaa olaanaa kan raawwattee hidhaarra wayita turteedha'' jedhu kanneen dhiyeenyaan ishe beekan. Birtukaan maqaan jalqabasaanii Betelheem kan jedhu ta'u, hanga kutaa jahaattis isaan waamamaa turan. Booda abbaansaanii abju arguun walqabatee Birtukaaniitti geedaratan. Imala gara Qaaliittii Sababii ooggansa Qinijjiitiifi paartii biyya bulchu jidduutti waldhabdeen cimeef jecha tarii yoo hidhamne jechuun, garee hooggansa bakka bu'uu hundeessanii turan. Gareen kunis baatiiwwan muraasa keessatti mootummaan adamfanuun mana hiidhaa buufaman. Diigamu caasaa kanaa hordoofees garee haraan diyaasiporaa biyyoota addunyaarraa hammate tokkoo 'Kinijit International Council (KIC) jechuun hundeeffame. Kunis kan raawwate hooggansa aanga'oota mana hidhaa turaniin akka ture himama. ''Murteewwan hedduu kan kennan wayita dhaddachaaf deeman ture'' jedha Obbo Biniyaam. Achiinis namoonni 13 filatamuun kaawunsilicha hoogganu eegale jedha. Haata'u malee wal dhabdee ooggansa Qinjjiti jidduutti umameen qoodiinsi umamee caasaan haaraan Kinijit 'International Leadership' jedhamu hundeeffame. Inni duraa pirofeessar Birhaanuu Naggaatiin caasaan inni booda ammoo Injinara Haayilu Shaawuliin hoogganamaa kan ture yoo ta'u, biyya alaatti lamaanu dureewwan adda addaa qabu turan. Birtukaan garaa garummaa caasaalee lamaa jidduu ture tasgabbeessuun gahee olaanaa baatee jedha Obbo Biniyaam. Murtee du'aa Marii oggansi Qinijiiti mootumaa waliin taasisaa tureen ejjannoon ture walfakkaa ta'ee turu kan dubbatan Obbo Biniyaam, himannaa akka tasaa jijjiramuun keewwatawwan murtee du'aa  hanga qabataniitti kan itti fufe ta'u yaadatu. Hidamtoota irratti murtee du'aa kan gaafatam abbbaa alangaa haaraa haa ta'an malee, himatamtootaaf garuu dhimma haaraa hinturre. Obbo Shimallis kamaal keessattu Komishinara komishinii Mirgoota Namoomaa ammaa Dr daani'eel Baqalaa fi Birtukaan Miidhaksaa waliin hiriyaa dhiyoo turan. Siriiyuu Dr Daani'el waliin mana tokko jiraataa turan. ''Shimalis adeemsa ykn ayidolojii hiriyyoonnisaa filatan akka biyya gauutti lakkaa'aa ture'' jedha. Murteen du'aa gara mariitti dhufuun adeemsicha irratti dhiibbaa taasisuun Injinar Haayilu Shaawul fa'i dhiifama haa gaafanni jechuu yoo dhiyaatan Birtukaan dabalate kaan hafan dhiifamaan hiikaman. Hidhaa marsaa lammaffaa Haasaan Birtukaan walgahii diyaaspora biyya Siwiidnii irratti taasisan biyya galuun hidhaa baatii 21f isaan saaxile. Hidhaan marsaa lammaaffa baayyee rakkisaa akka ture Birtukaan gaaffiifi deebii yeroo garaa garaatti taasisaniin ibsaniiru. Baatii lamaaf qophaatti hidamu kanneen mirga namoomaaf mormanii himanii ture. Birtukaan erga gara biyyaatti deebiiteen booda yeroo sanatti komishinara Komishiin poolisii federaalaa kan turan Warqina Gabayahu poolisoota itti erguun akka waamsiisan midiyaa biyya keessaan tibbasan gabaafame ture. Hasaa biyya Siwiidiiniitti taasiasanii dhiifama hingaafannee jettee jirta, ''isa kana sirreessi'' ajjaji jedhu kennamuuf himame. Kana MM yeroosanaa Mallas Zeenaawii ibsa gaazexessitootaaf kennaniin kaasanii turan. Bareeffama gaazeexaa dhunfaa yeroo sanaarratti baasaniin ''haasaan kiyya kun kan dogongore jedhamu danda'a ta'a, waraqaa ajaja seera qabeessaanis ta'e waraqaa malee buufata poolisiitti deeddeebii'uuf ni qaqabsiisaa? Gonkumaa. Ni gaafachisa yoo jedhame dhiifama pirezidaantii biyyattiin kenname kan kaasu attam ta'a? Dhiifama kan kaasu yoo ta'e poolisiin federaalaa aangoosaa kamiin dhimmicharratti qorannoo kan gaggeessu? Akeekkachisa kan kennuus? jechuun bareessanii turan. Birtukaanis sa'aan kennameef 72 osoo hinxumuramiin hidhamanii gara waggaa lamaatti siquuf turan. Xalayaa fuula lamaa  irra deebiin MM yeroo sanaaf barreessaniin Birtukaan hidhaarraa gadhiifaman. Dhiifamni kunis gaaffiifi deebii mana sirreessaatti TV biyyaaleessaan taasifameen deegarame dabarfame. Isaan booda ammoo Birtukaan bara 2001tti kaan waliin ta'uun Paartii Tokkummaa Haqaafi Dimookiraasii kan akkuma Qinijiitti booda qooqqodame hundeessan. Yeroo gabaabduufis hooggansa keessa turan. Boodas gara Ameerikaatti imaluun wayita achi turaniitti, Haarvaardi irraa digrii lammaffaa isaanii argatan. Akkasumas dhaabbata dimokiraasii biyyaalee tokko keessas hojjataa turan. Rukuttaa onnee carraa dimookiraasii Itoophiyaa Filannoon biyyaaleessaa marsaa jahaffaa, erga ADWUI'n diddaa ummataatiin  aangoorraa kaafameen booda jijjirama argameen, gaggeefamunsaa abdii olaanaan akka kennameef taasiseera. Filannoon sababii koronaavaayirasiitiin akka dheereefamu taasifamees haala addaa keessattti gaggeeffama. Filannoo marsaa shanaffaan booda finicala ummataa cimaa keesssatti gaggeeffamee kan ture Oromiyaatti dorgomii eegameen gadiitu gaggeeffama. Naannoo Tigraay dheerreffamuu fialnnoo diduun qofaatti gaggeessee ture. Boodas waldhabdeen motummaan naannichaa mootummaa federaalaa waliin eegale cimuun kaan badiinsa lubbuu, kaan ammo buqaa'insaaf saaxiluun wal qabtee naannichatti filannoon tibban hingaggeeffamu. Nannoo Somaaleetti sababii rakkin galmee filattootaa irratti mul'ateen baatii lamaaf dheereeffameera. Dhaabbiileen siyaasaa mormituus miseensoonni isaanii kumaatamaan lakkaa'aman hidhamuu fi waajiraaleensaanii cufamu jechuun komii dhiyeessa turan. Seenaa itoophiyaa keessatti yeroo jalqabaatiif kaadhimamtoonni afur mana hidhaatii filannoo irratti hirmaatu. Dura teessuun Boordii filannoo adeemsicha keessatti hooggansa agarsiisaniif galateeffamu qabu kan jedhan ammo hayyuu seeraa kan ta'an Dr Masanbat Asaffaati. Rakkoolee mul'atan hunda booricha qofaa waliin walitti qabamu hinqanis jedhu. ""Birtukaan Itoophiyaatti dimokiraasiin akka dhufuuf dheebu qabdu kan mul'isu seenaa duubaa qabdi'' jechuun BBCtti hima Masanbati. ""Yeroo tokko tokko tilmaama sireeffachun ni barbaachisa. Wayita Birtukaan aangoo fudhatuutti biyyattii rakkoolee hedduu keessa turte. Rakkooleen kaan boorichaan wal hinqabatan,'' jedhu. Dura taa'aan KFO Pirofesar Mararaan gamasaanitiin adeemsa muudama walittti qabduu fi miseensoota boordichaa biraatti komii dhiyeesseen ture'' jedhan. ""MM waajjirasaaniitti waamuun waa'ee miseensoota biirdichaa afur nu gaafatan. Ani kan beeku sadan isaaniti. Kanaafu yoo xinnaate sa'aatii 24 nuuf kennaatii seenaa dubeesaanii qorannee walitti haa deebiinu jedhe. Lakkii jedhame. Mormii kiyya naaf galmeessaa jedheen'' jechuun himu Pirofesar Maraaraan. Walitti qabduun dhimmicharrati yaadasaanii kan hinkennine ta'ulleen, isaan dabalatee mudama Birtukaan irratti paartilee mormituu mormii cimaa akka hinkaafne himu. Kunis muxxnnoo paartii mormitu qabaniin rakkoolee mormiitootaa ni hubatu jedhuun akka ta'e himu Pirofesar Mararaan. ""Ammatti Birtukaan kiyyoo keessa galte jirti. Nuti mootummaaf oogda jennaan, gamasiin ammo paartiin  biyya bulchu jira, akkasumas paartileen paartii biyya bulchu deeggaranis jiru. Jidudu kanatti waan rakkoo keessa jirtuun se'a. kana keessaa bahuun ittigaafatamummaa isheeti'' jedhu Pro. Mararaan. Fiannoo tibbanaa kan duriitiin wal bira qabanii yoo ibsan ''kanaan dura buufata filannoo sobaa agarree hinbeeknu. Kunis bosonaa Oromiyaa keessatti osoo hintaanee Finfinneetti ta'e. Kaadhimamtoonno naannoo SOmaalee Jigjigaatti galmaa'u waan hindandeenyeef Finfinneetti galmaa'an. Kan duraanii ni hatu garuu hiikaan filannoo ni galaaf ture'' jedhu Pro. Mararaan. Oromiyaatti paartiin biyya bulchu falmii cimaa malee dorgomuun, Somaaleetti filanoon yeroon gaggeeffamu dadhabuun, Tigraayiitti sababii waraanaatiin filannoon hafuu kaasuun, ''filannoon naannoo Amaaraafi Finfinneetti kan gaggeeffamu'' jechuun tilamamu. Haata'u malee dandeettii boorichaatiin ol ta'aniiru jechuun kan amanan keessattu ''paartiilee motummaafi paartiin biyya bulchu kallattii hinbaraachifneen hooggana jiru'' jechuun himatu. ''Sadarkaa dhuunfaatti Birtukaan maddaalii seenaa irra taa'unshee hinhafu. Kunis bu'aa filannoon kun argamsiisuun madaalama. Filannoon kunis qornaatawwan seenaa sadii qabaa'' jedhu Pro Mararaan. Kunis ''nagaafi tasgabbii waliitti fifaa argamsiisaa? Seenaa Itoophitaa 3000tti yeroo jalqabaatiif Itoophiyaa dimokiraasoftuun ni dhalatti, hin dhalattuu fi dandeettii ummanni qabuun misoomaafi badhaadhina hiikaa dhugaa qabu fidhee dhufaayii?'' kanneen jedhan bu'aalee walitti qabduun boordichaa ittiin madaalamtu jedhuun yaadasaanii xumuru."	https://www.bbc.com/afaanoromoo/oduu-57538883
politics	'Naannoo Oromiyaatti namoota 2,000 ol Irratti Himanni banameera'	"Hookkara ajjjeechaa artiist Haacaaluu Hundeessaa hordofee umameen walqabatee namoota naannoo Oromiyaatti qabaman keessaa kanneen 2,000 ol ta'an irratti himatni banamuu Abbaan Alangaa Waliigalaa hime. Waajjira Ministira Mummeetti kaleesa miidiyaalef ibsa kan kennan Abbaan Alangaa Waliigalaa Dr Geediyon Ximotiyos, ""kunneen magaala Finfinnee fi naannoo Oromiyaa keessatti hookkara kaasaniifi qindeessan to'atamanii qorannoon xummurameera"" jedhan. Hojiin seera kabachiisuu poolisii magaala Finfinnee, poolisii naannoo Oromiyaa, abbaa alangaa Oromiyaafi abbaa alangaa waliigalaan qindoominaan hojjetamaa turuu kan himan Dr Geediyon, ajjechaa artiist Haacaaluu Hundeessaa akkasumas hookkara naannoo Oromiyaafi magaala Finfinneetti mudate irratti qorannoon taasifamaa turuu himan. Hojii qorannoo hojjetameenis ""ajjeechaa Haacaaluun walqabatee shakkamtoonni yakka hammaataa raawwatan adda bahanii seerratti dhiyaataniiru. Hookkara naannoo Oromiyaatti qaqqabeenis namoota 2,000 ol irratti himanni banameera"" jedhan. Haaluma kanaanis kaleessa guyyaa Jimaataa fi jalqaba torbee itti aanuttis himatawwan banaman akka jiranis himan. Hookkara ajjeechaa artiist Haacaaluu Hundeessaa hordofee uummameen namootni 160 ol du'uu, namootni 360 miidhamuufi qabeenyi birrii biiliyoona 4.6 barbadaa'uu kan dubbatan Abbaan Alangaa Waliigalaa Dr Geediyoon Ximotiyos, yakki dalagame heddu ta'uunsaa humna namaafi meeshaalee qabanin walin yeroo madaalamu qormaata itti ta'uusaa himan Kana malees dhaabbatichi riffoormiirra ta'uunsaas qormaata isa biraa ta'uu abbaan alangaa waliigalaa Dr Geediyoon Ximotiyoos himan. Haa ta'u malee hojiin gama shakkamtoota seeratti dhiyeessutin hojjetame haala kanaan dura turerraa saffiisa qabaachuu isaa dubbatan. Qabiinsa hidhamtootaa ilaalchisee komii dhiittaa mirga namoomaa kallattii garaagaraan dhiyaatu kan gaafataman Dr Geediyoon Ximotiyoos, ""gama mirga namoomaan hanqinootni fi qormaatawwan ni turan. Garuu rakkoon mudate guddaa miti"" jedhan. Rakkoolen kunis dhaabbillee akka Komishinii Mirga Namoomaa Itoophiyaatin dhiyaatanii furmaatni itti laatamuusaa himan. Kana malees dhimma sababa siyaasaan hidhamuu Obbo Jawaar Mahaammad kan gaafataman Dr Geediyoon, ""kunneen himataman keessaa muraasni namoota siyaasaati. Haa ta'u malee sababa kan himataman sochii siyaasaa isaaniitin osoo hin hintaane, gochaa isaanii du'a lammiilee dhibbaan lakka'amanif sababa ta'aniif"" jedhan. Shororkeessummaan himatamuu Obbo Jawaar Mahaammad irratti ragaalee qaban kan gaafataman Dr Geediyon, dhimmicharratti deebii hin laanne. Haa ta'u malee ""namootni labsii farra shororkeessummaan himataman gochaa shororkaaf qophii taasisuun himataman"" jedhan. Gama biraatin ajjeechaa hoogganaa humna waraanaa Itoophiyaa Jeneraal Sa'aare Mokonniin kan gaafatam Abbaan Alangaa Waliigalaa kun, himatamaan yakkamaa ta'uunsaa akka mirkanaa'e fi kan hafes murtee kennuu qofa akka ta'e himaniiru."	https://www.bbc.com/afaanoromoo/oduu-54288583
politics	MM Sudaan Abdallaa Hamdook mormii guddaa booda aangoo gadi dhiisan	Hiriirri moormii guddaa biraan magaalaa guddittii Kaartuum keessatti erga gaggeeffamee booda, Ministirri Muummee Sudaan Abdallaa Hamdook aangoo gadhiisaan. Waliigaltee MM Hamdook dhiyeenya humna waraanaa Onkololeessa keessaa isaan fonqolchee ture waliin taasisan mormuun namootni kumaatamaan lakkaa’aman hiriira ba’aniiru. Dhaaddannoo “aangoon uummataaf” jedhu dhageessisaa, aangoon bulchiinsa siviiliitti akka deebi’uuf gaafataniiru. Ta’us garuu humnootni waraanaa tarkaanfii cimaa biraa fudhachuun, lubbuun namoota lamaa darbeera. MM Hamdook aangoo gadhiisuuf murteessuun isaanii, humni waraanaa guutummaatti mootummaa akka to’atu taasiseera. Erga warraaqsa guddaa booda bulchaan yeroo dheeraa biyyatti Omar al- Bashir bara 2019’tti aangoorraa kaafamee booda,  kun yaalii Sudaan bulchiinsa diimokiraatawaa qabaachuuf taasisuuf kufaatii biraadha. Ibsa TV irratti kennaniin, Hamdook “biyyattiin haala hamaa guutummaatti nageenyashee balaaf saaxilu” keessa jirti jedhaniiru. Biyyattiin “balaatti akka hin seenne” goochuuf hanga danda’an yaalanis “ wanta yaalame hundarra darbee garuu waliigalteerra ga’amuun hin danda’amne” jechuun  himaniiru. Onkololeessa 25 humni waraanaa fonqolcha raawwatee aangoo erga qabatee booda MM Hamdook mana keessatti hidhamee ture. Boodarra waliigaltee Hamdook waliin Sadaasa keessa taasifameen, aangoo ministira muummichaatti deebifamuun hanga filannoon gaggeeffamutti kaabinee akka hoggananiif yaadamee ture. Ta’us garuu mootummaan siiviilii haaraan kun aangoo hagamii akka qabaatu ifa hin turre, mormitoonnis humna waraanaa akka hin ammanne himu. Dilbata nammootni kumaatamaan lakkaa’aman daandilee Kaartuum fi Omdurmaanitti ba’uun, humni waraanaa siyaasa keessa akka ba’u gaaffachuun dhaaddannoo dhageessisaa turaniiru. Miidiyaa hawaasummaa irratti rogeessoonni barri 2022 “wagga itti mormiin itti fufu ta’a” jedhaniiru. Fonqolcha mootummaa kana booda, hiriirota mormii irratti namootni 50 ol ajjeefamuu isaanii, Gartuun Oggeessota Fayyaa Deeggartoota Dimookraasii Sudaan ni hima. Fonqilchicha kan hogganne Jeneraal Abdel Fattaa al- Burhaan, fonqolchi Onkoloolessaa kun, murtoo humni waraanaa, waraana wal-waliinii ka’uuf deemu dhaabuuf taasisedha jechuun falma. Filannoo bara 2023’tti gaggeeffamuuf karoorfameen, Sudaan gara bulchiinsa siiviliitti ce’uuf kaayyoo akka qabdus hima.	https://www.bbc.com/afaanoromoo/oduu-59856618
politics	Finciltoonni Yaman modelii hidda dhaloota Itoophiyaa qabdu safuu cabsuun himatan waggaa shan itti muran	Modeeliifi taatoon fiilmii hidda dhaloota Itoophiyaa qabdu Yamanitti 'sagaagaltudha balleessaa qabdi'' jedhamuun qondaaltota garee finciltota Huutiitiin hidhaan waggaa shaniin adabamte. Maqaan ishee Intisaar al-Hamaadi kan jedhamtu yoo taatu dubartii ganna 20ti. Hamaadiin abbaan ishee dhalata Yaman yoo ta'u, haatii ishee lammii Itoophiyaati. Hamaadiin humnoota Huutiin magaalaa guddo Yaman Sana'aatti ji'a Guraandhalaa darbe erga hidhamtee booda miidhaan qaamaafi xiimsamuun irra qaqqabuu himatte. Kanatti dabaluun fuulli ishee hidhamee dokiimettiiwwan irratti akka mallatteesitu taasifamteetti. Dubartoonni sadii kanneen biroo ishee waliin hidhaman irrattis adabbiin hidhaa murameera. Gareen mirga namoomaaf falmu Huuman Raayitis Wooch gama isaatiin himannaa kun ''kan hin baratamnee fi sarbamiinsa mirgaati'' jedhee qeeqe. Huutiin garee finciltoota Lixa Yaman harka caalu to'ate yoo ta'u, humnoota mootummaa Sa'ud Arabiyaan deeggaramu waliin bara 2015 irraa eegale wal waraanaa jiru. Tajaaajilli oduu 'Saba' jedhamuufi finciltoota Huutiittii hoogganamu gabaasa isaa keessatti akka eeretti, Shamarree Hamaadin gocha sagaagalummaa raawwachuufi qoricha sammuu namaa adoochu waliin argamte jedhe. Hamaadiifi dubartiin ishee walin to'atamte kan biraa tokko waliin hidhaa ganna shaniitiin adabamte. Dubartoonni isaan waliin hidhamte biroon hidhaa ganna sadii fi tokkoon adabamaniiru. Abukaaatoon dubartoota afrani Kaalid al-Kamaal Asoosheetid Pireesitti akka himetti, dubartoonni kunneen oliyyannoo fudhatu. Hiyuuman Raayitis Woochitti qorataa Yaman kan ta'an Afrah Naasi ''murtoon sun haqummaa kan hin qabnefi siyaasaarraa kan madde'' jechuun toora tiwitaraa gubbaatti barreessan. Ministirri Odeeffannoo Mootummaa Yaman Mohaammar al-Eryanii, ''fakkeenya yakkootaa kumaatamatti lakka'amaniifi sarbamiinsa mirgaa hidhattonni Huutii dubartoota Yamaniirran gahaniiti'' jedhaniiru. Hamaadiin ganna dheeraaf taatoo TV biyyattiirratti beekamtuufi moodelii ta'uun kan hojjjattedha. Yeroo tokko tokko suuraalee ishee toora intarneetiirratti maxxanfamanirratti otoo ijaaba hin haguuggatiin, duudhaa hawaasa Musilimaa biyyattii dhiisuun mul'atteetti. Abukaatoon ishee Hiyuuman Raayitis Woochitti akka himetti, magaalaa guddoo biyyattii Sana'aatti otoo dubartoota biroo wajjin konkolaataan imaltuu, hidhattoonni Huutii dubartoota kana qabanii hidhan. ''Bilbilli ishee irraa fudhatameera, suuraaleen ishee modeelummaaf kaate akka sagaagalummaatti lakkaa'ameera, kanaafuu ija hidhattoota Huutiin akka sagaagaltuutti ilaalamte,'' jedhe. HWR akka jedhutti, Hamaadiin abukaatoo ishee mana hidhaatti akka ilaaluuf eeyyamameefi gartuuwwan mirgaaf falmanitti akka himtetti, ija isheetiin akka hin arginetti fuulli ishee hidhamee dookimetiwwani irratti akka mallatteessitu dirqisiifamtetti. Ragaaleen barreeffamaa sun rakkinoota garaa garaa ''dalaguu amanuu'' ishee kan ibsaniidha. Bitootessa darbe Hamaadiin mana hidhaa gidduu galeessa Sanaa'aatti argamutti kan dabarfamte yoo ta'u, waardiyyoonni mana hidhaa ''garbittii'' fi ''sagaagaltuu'' jedhanii sababii bifti ishee gurraatti hidda dhalootaa Itoophiyaa qabduf arrabsaa turanii jedheera abukaatoon ishii.	https://www.bbc.com/afaanoromoo/oduu-59221599
politics	Namichi buufata xiyyaara pirezidaantii Ameeriikaa galuun xiyyaara keessatti argame to'atame	Namtichi tokko buufata xiyaaraa bakka pirezidaantiin Ameerikaa itti fayyadaman 'Air force One' keessa kutee seenuun isaa dhagahame. Kana hordofees humni qilleensaa Ameerikaa buufataalee xiyyaara waraanaa biyyattii kanneen sadarkaa addunyaatti aragaman hunda irratti sakkatta'iinsa nageenaa taasisuuf. Guyyaa Kamiisaa ture namni maqaansaa hin eeramiin tokko buufata xiyyaara waraanaa Meeriilaandiitti argamu keessa cabsee seenuun, xiyyaara C-40 jedhamu keessa erga galeen booda kan to'atame. Buufanni xiyyaaraa kunis bakka xiyyaarootaafi hiliikoptaroota aanga'oonni motummaa itti fayyadaman qubatan ta'uun kan tajaajiluudha. Dubbii himaan raayyaa ittisaa Joon Kiirbii guyyaa Jimaataa ''dhimma kana hundumtuu cimseeti hordofaa jira'' jedhan. Haata'u malee namtichi buufaticha keessa cabsuuf seenee jedhame kun hidhanni inna warra mankaraareessitootaa waliin qabu homaa hin jedhamne. Ibsa humni qilleensaa baaseen, shakkamaan battalumatti to'annoo humnootii nageenyaa jala oolfameera. Motummaa federaalaatti dabarfamee kennamuunis yakka bakka dhorkamee darbanii seenuutiin himannaan irratti ni banamas jedhameera. Wayita namtichi cabsee seeneettis miidhaan qaqabe kamu hin jiruus jedhame. Shakkamaa himannaawwan lama akka eegatan himamulleen waa'ee himannaawwan kanneenii bal'inaan himurraa of qusatan. Buufannii xiyyaara waraanaa kunis Waayit Hawuusi irraa faggeenya KM 24 irrratti kan argamu yoo ta'u, yeroo baayyees pirezidaanitii Amaarikaa, itti aanaa pirezidaantiifi aanga'oota biyyattii olaanootu itti fayadama jedhameera. Guyyaa Jimaataas pirezidaanti Joo Baayidan buufatuma xiyyaaraa kanaa ka'uun gara mana jireenyaa saanii itti argamu Wiilmiingitaniitti balalii'an. Janaraalli qorataan humna qilleensaa namtichi attamiin cabsee seenuu danda'e kan jedhu irratti qorannoo akka gaggeeffamu ibsichaan eerera. Itti dabaluunis buufataalee xiiyyaara waraana Ameerikaa addunyaa maratti argaman irratti sakkatta'iinsi nageenyaa akka gaggeefamu ibsaniiru. Oduun kunis kan dhagahamee deeggartoonni Donaald Tiraampi Kaapitaal Hiil cabsuun erga galanii baatii tokkoon boodas. Raayyaan egdoota Biyyaaleessaas hanga Bitooteessaatti Waashingitan keessatti eeguumsa irra turu jedhameera.	https://www.bbc.com/afaanoromoo/oduu-55954863
politics	Ragaan yakka waraanaa Itoophiyaa barbadeeffame jedhan jiraattotni ijaan argan	Ragaa yakka sanyii balleessuu Lixa Tigraay keessatti raawwatame dhabamsiisuuf jecha duulli reeffa namoota dhibbaan lakkaawamanii kan dhabamsiifamuu namootni ijaan argineerra jedhan 15 himan. Himannaan haaraa kun kan dhagaahame Manni Maree Mirga namoomaa UN yakka waraana Tigraay keessatti raawwatame qorchuuf garee haadha alangaaa duraa Mana Murtii Yakkaa Idila Addunyaa Fatuu Bensuudan hoogganamuu Itoophiyaatti boba'auu duradha. Namootni ijaan argineerra jedhan kun hidhattootni naannoo Amaaraa kan Lixa Tigraay to'atanii jiran, awwaala jumlaa qotuun reeffa namootaa naannicha ture baasanii gubuun hambaa isaas naannicha keessaa guuraa jiruu jedhan yaada bilbilaan kennaniin. Aanga'oonni awwaalchi qotamaa jiraachuu amananii dhimmichi humnoonni Tigraay ajjeechaawwan sabummaarratti xiyyeefatee barkurneef raawwachaa turan agarsiisa jedhan. Qo'attootni Yunivarsiitii Goondaris awwaalcha jumlaa aragchuu beeksisanii hidhattoota TPLF hidhattoota TPLFs waliin hidhata akka qabu himaniiru. Waraana Kaaba Itoophiyaa ji'oota 17 gaggeefame kanaan qaamoleen hirmaatan hunduu ajjeechaa jumlaan himatamu. Ta'uus jaarmiyaaleen mirga namoomaaf falman Aminsitii Intarnaashinaal fi Hiyuumaan Raayits Waach gabaasa isaanii dhiyeenyaan humnoonni fi aanga'oonni Amaaraa duula sanyii balleessuu dhalattoota Tigraay irratti raawwachuu ibsaniiru. Mudde darbe Manni Maree Mirga Namoomaa UN  gartuun qorattootaa walabaa waraana kana keessatti yakka qaamolee hundaan raawwatame akka qoratu bobbaafamu yaada murtee dabarseera. Mootummaan Itoophiyaa murtee kana cimsee kan balaaleffate yoggaa ta'u gareen qorannoof ergaman akka hin tumsine ''meeshaa dhiibbaa siyaasaatii'' jechuun ibseera. Ji'a darbe ammoo qorannoo kanaaf maallaqni akka hin ramadamne sagaleen akka kennamu godhamus Chaayinaafi Raashiyaan Itoophiyaa deeggaranis osoo hin milkaahanii hafeera. Reeffaa gubuu Namootni ijaan argine jedhan mallaqni qorannoo kanaaf akka ramadamu ragga'uu guyyaa sadii booda  Lixa Tigraay keessatti duulli ragaalee ajjeechaa balleessuu eegalamee jedhu. ''Magaalaa Humaraa mana barnootaa Hameelee Hamushtii jedhamu cina lafa badhee jirutti reeffii dhalattoota Tigraay nagaa 200 awwaala jumlaa lamatti awwaalame. Kunniin namoota nagaadha ji'oota jalqabaa waraanichaatti ajjeefamaniidha'' jedhe dhugaa bahaan sabummaa Walqaayit qabuufi magaala Humaraa jiraatu. Dhalattootni Tigraay naannichaa gariin yeroo baqataniifi kaan ammoo jumlaan yoo hidhaman, warreen saba Walqaayit ta'ii kana ijaan argaa gabaasaa turan. ''Ebla 4 milishaan Amaaraa fi Faannoon namoota awwaalaa baasan. Muka walitti qabanii wanna amma dura arginee hin beekne itti biifan achii reeffa baasan guban. Reeffi sun caccabee daaraa ta'e.'' Dhuga bahuumsi kun yaada namootni ijaan ragine jedhan kaan kennan waliin wal sima. Milishaan Amaara fi Faannoo kutaa Humaraa kan biroo keesattis reeffa namoota awwaalamanii mancaasuu namootni ijaan argan himaniiru. ''Reeffi kun kan namoota nagaa manneen hidhaa jumlaa keessaa baafaamaniiiti. Reeffii namoota 100 ta'anii Insititiyuutii qonnaa Humaraa duuba awwalamee ture'' jedha namani ijaan argu himu kan biraan. ''Reeffa isaanii fuudhanii mooraa inistitiyuutichaa keessatti mukaan gubanii gara daaraatti jijjiiran achiis kemikaala nuti hin beekne itti naqan. Yeroo kana godhan fuula isaanii huccuun haguuganii harka isaaniittis waa maratanii turan.'' Adenaay magaala kan biraa Lixa Tigraay keessatti argamtuudha. Achittis reeffa namootaa sdhabamsiisuun ragaa dhoksuuf hojjetamuu namni arge himeera. ''Ganama guyyaa Ebla 10, milishoonni Amaaraa Bataskaana qulqullicha Abuna Aregaawwii keessatti awwaala jumlaa afur qotan'' jedha jiraataan magaalittii. ''Ji'a Adoolessaa keessa duula sanyii balleessuu gaggeefameen namoota nagaa 150 dhumaniiti. Reeffa isaanii konkolaataatti fe'an. Reeffa kana garam akka geessan hin beeknu.'' Namni kan biraan ammoo guyyaadhuma san awwaalchi jumlaa tokko waajira bulchiinsaa magaalichaa duuba qotamuu hima. Achitti namootni nagaan 39 ta'an Onkololessa 2021 awwalamuu hima. Kunniin namoota nagaa magaalaa Addi Goshu jedhamutti miliquuf osoo yaalan marfamanii qabamaniidha. Akka namni kun jedhutti reeffi lafa sanaa qotamee bahes konkolaataatti fe'amee bakka hin beekamne geeffameera. Magaalaa kan biraa Ba'ikeer jedhamuttis gochi walfakkaataan raawwachuu namni ijaan arge himeera. ''Reeffichi kan namoota nagaa 70 kan Ba'ikeeritti hidhamanii turaniiti. Ji'a sagal dura ajejefaman'' jedha jiraataan naannichaa. ''Ebla 11 milishoonni Amaaraa reeffa namoota kanaa qotanii baasan achii magaalaa naannoo Amaaraa Saanjaa geessan.'' Akka dhuga baatotni kunniin jedhanitti duulli ragaa balleessuu Ebla 4 eegale, kan duula kana qindeesse ammoo ogeeyyii Yunivarsiitii Gooondari. ''Kan jalqabame ogeeyyiin Yunivarsiitii Gondar daawwannaa erga godhaniiti. Yeroo dhufan konkolaataan jeerikaana adiitti keemikaala baatu waliin jira. Ogeeyyiin kun guyyootaaf milishaan Amaaraa akkamiin reeffa akka dhabamsiisaan maagilicha turaniileenjisanii deebi'an.'' Jiraattotni sadii milishoonni ifatti Yunivarsiitiin Goondar qooda qabaachuu himaa turanii jedhu. Akkamiin ragaan ajjeechaa argamuu akka hin dandeenyes dubbataniiru jedhu. Himannaa irratti dhiyaate kanaaf Yunivarsiitiin Goondar deebii hin laanne. Haata'u malee ji'a darbe miidiyaan biyyaalessaa ogeeyyiin Yunivarsiitii Goondar awwaalcha jumlaa 12 naannichatti adda baasuun TPLF duguuggaa sanyii raawwachuu ragaa aragachuu himee ture. Keemikaalota fayyadamuun reeffa namaa guutummaatti dhabamsiisuun akka danda'amu ogeeyyiin ni dubbatu. Yunivarsiitii Koollejjii Landanitti ogeettii inorganic chemistry kan ta'an Adreaa Sellaa hoo'a guddaan reeffa namaa dhabamsiisuun ni danda'amaa jedhu. Yunivarsiitii biyya Jarman RWTH Aachen keessatti Keemikaal Injinarummaan Dooktara kan ta'an Gabrakidaan Gabrasillaasee ragaalee foorensikii keemikaalaan dhabamsiisuun akka danda'amu mirkaneessu. ''Kemikaalli kun ragaalee foreensikii ni dhabamsiisu...garuu garuu ammoo daaraan isaayyuu ragaa hambisa. Guutummaatti dhabamsiisuun ni ulfaata'' jedhan. Dhimma kana ilaalchisee waajira Ministira Muummeerraa deebii argachuuf gaaffiidhiyaateef deebiin hin argamne. Afayaa'iin Mana Maree Federeeshinii Itoophiyaa Aganyaw Tashaagar kan pireezidantii naannoo Amaaraa turanii garuu himannaa kana fudhatama dhabsiisaniiru. Reeffi baafamuu kan amanan aanga'an kun reeffii bae kan dhalattoota Amaaraa nannichatti waggoota 40 darban ajjeefamaniiti jedhan. ''TPLF biyya bulchaa waan tureef reeffa namoota kanaa baasuun hanga ammaatti aaddunyaatti agarsiisuun hin danda'amne ture''jedhan. Jaarmiyaaleen mirga namoomaaf dhaabatan Lixa Tigraayitti yakki sanyii balleessuu raawwachuu isa gabaasanis soba jechuun fudhatama dhabsiisaniiru.''Hafarsuu, dhugaa lafa jiru ilaalcha keessa hin galchineedha''	https://www.bbc.com/afaanoromoo/oduu-61361543
politics	Mootummaan Dr Illeenii G/Madiin mana maree gorsitoota dinagdee keessaa baase	Dr Illeenii G/Madin Mana Maree Gorsitoota Diinagdee MM Abiy Ahimad hundeessan keessaa guyyaa har'aa eegalee baafamuu Ministeerri Pilaaniifi Misoomaa beeksise. Sababni Dr Illeenii mana marichaa keessaa baasef sababa isaan walgahii onlaayinii Giddugala Nagaafi Misoomaa Idil - Addunyaa (PDCI) irratti hirmaataniifi. Mariicha irratti ''mootummaa Itoophiyaa filannoo seeraan filame jijjiiruufi ajandaa mootummaa ce'umsaa hundeessuu irratti hirmaachuun yaada yeroo kennan waan mul'ataniifi,'' jedheera ministeerichi. Guyyoota muraasa dura Dr Illeeniin ibsa baasaniin immoo qaama siyaasaa kamiinu hidhata akka hin qabne ibsaniiru. Ibsi ministeerichaa yaadotni DR Illeenii walgahii dhoksaan taasifamerra kaasan ''garee mana maree bakka bu'oota ummataan shororkeessummaan farrajame kan ifatti deeggarudha,'' jedheera. Torban kana eeyyamni dhaabbata miti mootummaa Giddugala Nagaafi Misoomaa Idil - Addunyaa (PDCI) jedhamuufi Itoophiyaa keessa socho'u kuni eeyyamni isaa haqameera. Akkaatuma Labsii Yeroo Muddamaatiin ''jiraachuufi birmadummaa biyyaa balaarra buusuf deeggarsa ni taasisa jechuun,'' eeyyamni isaa Abbaa Taayitaa Waldaalee Sivilii Itoophiyaan haqameera. Labsiin yeroo muddamaa Itoophiyaa dhaabbilee sivilii kanneen mootummaan shororkeessaa jedhe labsi kallattiinis ta'e kallattiin ala deeggarsa ni taasisu jedhee amane irraa eeyyama mulquu danda'a. Dhihoo viidiyoo miliqee baheen Dr Illeenii, Pirof Efreem Yisihaaq, Ambaasaaddar Birhaana G/Kiristoos, namoota Itoophiyaa beekamoo biroo, ambaasaaddaroota duraanii US fi kaan yeroo mari'atan mul'ataniiru. Kunis, ijoo dubbii ta'eera. Deebii Dr Illeeniin gama tiwiitara isaanii qoodaniin hirmaannaan walgahii sana irratti haala hin taanen akka hubatameefi kaayyoon walgahichaas Itoophiyaa keessa nagaa fiduuf kan kaayyeffatedha jedhaniiru. Itoophiyaatti mootummaa ce'umsaa hundeessuu dabalatee heera biyyattiin ala jijjiirama mootummaa taasifamu kamu akka hin deeggarre himan. Hirmaannaan isaaniis akka lammii Itoophiyaa tokkotti diinagdee biyyattii waraanichaan miidhame deebisanii ijaaruuf fala barbaaduuf akka ta'e himan. Kanas yeroo raawwatan dhuunfaan malee dhaabbata dalaganiif akka bakka hin buune himan. Dabalataan, dhaabbati isaanii kanneen hojii kalaqan gargaaru, Biluu Muun, jedhamu cufamee mootummaan qorannoo irratti gaggeessaa akka jiru hoogganaan dhaabbatichaa Saamu'el Baqqalaa tiwiitara gubbaa barreessaniiru. Obbo Saamu'el waan Dr Illeeniin dalagan mormuun aangoo isaaniirraa gadhiisuu isaanii fuula tiwiitara isaanii irratti beeksisaniiru. Gama kaaniin kan Dr Illeeniin qooda keessaa kan qabaniifi kanneen hojii kalaqaniif haala mijataa uumuuf bakka hojii gabaabaafi dheeraa kan dhiheessu 'Biluu Sipees' keessa kan qooda qabanis Dr Illeenii qeeqaniiru. Dhaabbaticha keessa qooda kan qaban ogeessi diinagdee beekamaa Obbo Zamadeenah Nigaatuufi Yaasir Baagirash hirmaannaa walgahii Dr Illeenii akka balaaleeffatan tiwiitara gubbaa ibsaniiru. Pirofeesar Efreem Yisihaaq marii dhaabbati isaanii qopheesse karaa dogongoraan hubatameera jechuun ibsa baasaniiru. Walgahichi akka jedhametti dhoksaan akka hin ta'amneefi gama mootummaan UN'tti Ambaasaaddarri Itoophiyaa Taayye Astqasillaasee waamichi taasifamuufis waan isaan hin mijanneef hirmaatuu dhaban jedhan. Manni Maree Gorsitoota Diinagdee Walabaa ALI bara 2013 ture lammiilee Itoophiyaafi dhalattoota Itoophiyaa walitti fiduun kan hundaa'e. Gaheen isaaniis imaammata diinagdee biyyattiifi kallattii misoomaa irratti gorsa walabaa kennuuf akkasumas gamaaggama taasisuuf kan hunda'eedha. Kunneenis lakkoofsi isaanii kudha jaha dha. Kanneen keessaa tokko Dr Illeenii G/Madinidha. Ministeerri Pilaaniifi Misoomaa akka har'a beeksisetti miseensonni mana marichaa miseensa paartii kamirraayyuu bilisa akka ta'u qaban ibsa. Akkaatuma kanaan manni marichaa wal gahii arifachiisaa Sadaasa 18, 2014 taasiseen dalagaa Dr Illeeniin gadduu ibsee ammaan achi miseensa Mana Maree Gorsitoota Diinagdee Walabaa keessaa akka bahan murteessuu beeksise. Dr Illeeniin kalaqa hojiin, kanneen hojii kalaqaniif carraa kennuun akkasumas Gabaa Oomisha Itoophiyaa (ECX) eegalsiisuun beekamu. Dhihoo immoo Sagantaa Misoomaa Dhaabbata Biyyoota Gamtoomanii (UNDP) keessa damee haaraa dargaggoota hojii kalaqan deeggaruuf hundaa'e hoogganuuf muudamuun isaanii ni yaadatama.	https://www.bbc.com/afaanoromoo/oduu-59450769
politics	'Tigraay keessa bakki hedduun fiixee beelaarra jiru'-Antooniyoo Gutareez	Barreessaan Olaanaan Dhaabbata Mootummoota Gamtoomanii Antooniyoo Gutareez ''naannoo Tigraay keessa bakki hedduun fiixee beelaarra jiru'' jedhan. ''Maallaqni deeggarsaaf oolu saffisaan yoo dabalaa adeemeefi ulaan deeggarsi itti dhiyaatu fooyya'e malee haalichi kana caalaa hammaachaa adeema,'' jedhan Antooniyoo Gutaareez dhaamsa tiwiitara isaanii gubbaa maxxansaniin. Itti dabalanuunis, takaanfiin amma fudhannu uummata hedduuf dhimma jiraachuufi du'uutii jechuun ibsan. Faawundeeshiniin Nagaa Addunyaas qorannoo dhiibbaa waraana Tigraayiin qaqqaberratti taasiseen waraanni naannichatti gaggeefame diinagdee fi sirna nyaataa naannichaa guutummaatti mancaaseeraa jecheera. Gabaasa Waxabajjii 8, 2021 baaseen ''Uummatni Tigraay, Itoophiyaa keessa jiraatu rakkoo namoomaa guutummaatti nama-tolchee ta'een dararamaa jiraa'' jedheera. Beelli mudachaa jiru ji'oota muraasa keessatti uummatni miiliyoona 5.7 ta'u guutummaatti deeggarsa idila addunyaa akka eegu sadarkaa dirqamsiisurra gahuu akka danda'uus ibseera. Ergamaan adda ittisa beelaa mootummaa UK kan dhiyeenya Itoophiyaa daawwatanii deebi'an Niik Daayer, uummatni Tigraay miiliyoonotaan fiixee beelaarra jira jechuu isaanii Bluumbeerg gabaaseera. Aanga'oonni naannichaa ''beelli eegaleera'' jechuun itti himuun isaaniis gabaafameera. Lixa Tigraayitti jiraattotni Qaaftaa Humaraa BBC'tti yoo dubbatan waan nyaatan fixanii ''fiixee beelaaarra jirraa'' jedhaniiru. Jiraattotni kun shiftootni qaabeenyaafi horii isaanii saamanii waana nyaatan tokkollee akka hin hambisneef ibsan. Jiraattotni naannoo sanii deeggarsa namoomaa argachuuf jecha gara Shiree imaluu kan hawwan ta'us, sababa hidhattoota dhiyeenya isaanii to'atanii jiraniin geejibni rakkisaa ta'uus dabalanii dubbataniiru. Jiraataan nageenya isaaf sodaatee eenyummaa isaa hin ibsine kan BBC'n dubbise ''Namni deeggarsa nuu kenne hin jiru. Namni hunduu fiixee du'aarra jira, haalichi hammaataa jira'' jedhe. Haalichi kana caala hammaachuu isaan dura mootummaafi dhaabbileen gargaarsaa deeggarsa akka godhaniifis gaafateera. Konkolaataan deeggarsa fe'anii naannoo isaanii qaxxaamuranii kan darban ta'us haala isaan keessa jiran kan gaafatuun akka hin argamne dabalee dubbateera. Naannoon Kaaftaa Humaraa erga Sadaasa darbee milishoota naannoo Amaaraafi human addaan to'atamee jira. Jiraattotn Tigraay laaftee waan jirtuuf lafa san naannoo Amaaraatti makuuf hojjetu jechuun humnoota naannoo Amaaraa komatu. Godinaalee Lixaafi Kibbaa naannichaa naannoo Amaaraa bulchu keessa haalli jiru maal akka fakkaatu quba akka hin qabne miseensi bulchiinsa yeroo Tigraay amma dura BBC'tti himanii turan. Dhiyeenya Dhaabbatni Mootummoota Gamtoomanii, mootummaan Ameerikaa, Gamtaan Awirooppaafi dhaabbileen idila addunyaa waraanni dhaabatee deeggarsi namoomaa akka dhiyaatu waamicha dhiyeessaa turan. Dhaabbatni Mootummoota guyyoota dura beelli akka bara 1984 naannoo Tigraay keessatti mudachuuf akka jiru akeekkachiisee waraanni akka dhaabatu gaafatee ture. Hoogganaan deeggarsa namoomaa Dhaabba Mootummoota Gamtoomanii Maark Lowkook gaaffiifi deebii BBC waliin taasisaniin naannoo Tigraay keessatti namootni kumoota dhibbaan lakkaawaman ammallee beelli isaan mudateeraa jedhan. Lowkook qaamoleen waraana baataniifi hooggantootni siyaasaa isaanii deeggarsi namoomaa namoota miidhamaa jiran bira akka gahu ulaa garagaarsaa banaa gochuu qabu jechuunis gaafataniiru. Waajira Ministira Muummeetti ibsa Kamisa darbe miidiyaaleef kenneen deeggarsa namoomaa dhiyeessuun walqabatee marsaa jalqabaatiin namoota miiliyoona 4.5 ta'aniif, marroo lammataatti namoota miiliyoona 4.3 ta'aniif gargaarsi taasifamu ibsameera. Deeggarsi nyaataa meetiriik toonii 166,000 ta'u birrii biiliyoona 5.2'n bitamee raabsamera jechuunis Pirees Sekireetariin Waajira MM Billenee Siyyuum himaniiru.	https://www.bbc.com/afaanoromoo/oduu-57396899
politics	Hakainde Hichilema: Pirezidaantii haaraan Zaambiyaa mormitoota Afriikaa jajjabeessan	"Gameessi siyaasaa paartii mormituu Zaambiyaa Hakainde Hichilema Kibxata har'aa kakuu seenuun pirezidaantii biyyattii ta'uuf jiru. Hooggantoonni paartilee morkattootaa biyyoota Afriikaa kanneen mootummaadhaan hiraarfamaa jiran guyyaa tokko irra aanuun isaanis mootummaa ni ta'u jechuunis abdii itti horaniiru Aab Hichilema. Qondaalli siyaasaa tiksee horii ta'an kun filannoowwan darban shan irratti hirmaachuun osoo hin milkaa'in kan hafan oggaa ta'u, yeroo mara filannoon walqabatee hookkara ka'u keessatti adda durummaan dararamaa, gaazii nama imimmaanessuun hiraarfamaa fi hidhamaa turan. Bara 2017 ammoo gareen isaanii doqdoqqeewwan pirezidaantii duraanii biyyattii Edgar Lungu dabaalanitti daandii cufan jedhamuun, Aab Hichilema hidhamanii turan. Gameessi siyaasaa nyaapha biyyaa jedhamuun farrajamee ture kun dararaa isarra ga'eef osoo hin jilbeenfatin, yeroo ammaa pirezidaantii torbaffaa biyyattii ta'uun waadaa seenuuf jira. Aab Hichilema filannoo pirezidaantummaa Hagayya 12, 2021 gaggeeffameen pirezidaanti Lungu injifachuun pirezidaantii torbaffaa ta'aniiru. Bara 2017 tikoota mootummaan yeroo 16 itti dhukaafamee lubbuun hafuu kan himu dureen mormituu Tanzaaniyaa Tundu Lissu, ''kun nuuf jajjabina guddaadha, hagam miidhamnullee, hagam nu hidhanillee hinuma danda'ama. Zaambiyaan kana nuuf mirkaneessiteetti,'' jedhe. Aab Lissu filannoo bara darbeerratti Joon Magufuuliidhaan injifatame, filannochi waliin dhahameera jedhamuun komatamaa ture. Duuba qondaaltonni nageenyaa fi tika biyyattii hidhuuf wayita yaalan miliqee biyyaa ba'e. Qondaalli siyaasaa paartii mormituu Taanzaaniyaa Zitto Kabwe heerri walabummaa komishinii filannoo mirkaneessu yoo jiraate malee carraan paartiin mormituu filannoo mo'achuu hin jiraatu jedha. ""Zaambiyaa keessatti dhaabbileen dimokiraasii kan biyyoota Afriikaa biroo caalaa dantaa uummataaf kan dhaabbataniidha. Humni waraanaa, poolisiin, tajaajilli tikaa fi komishiniin filannoo dantaa uummataaf dhaabbachuun ardii Afriikaaf ergaa guddaadha.'' Ergaan Aab Hichilema biyya ollaa hedduu walga'aa jira, ollaansaanii Zimbaabween bakka ergaan kun qaqqabe keessaati. ''Kan itti aanu Zimbaabweedha,'' jedhe dureen paartii mormituu biyyattii tokko tiwiitarii irratti wayita Hichilema'f ergaa baga gammaddee barreessu. Pirezidaant Emmerson Mnagangwa kana dhagahanii akkas jedhan: ""Kan Zaambiyaa keessatti ta'e asitti gonkumaa hin ta'u.'' Inumaa haasaa dubbi himaasaaniirraa akka hubatamutti, humni waraanaa mormitoonni akka aangoo qabatan hin eeyyamuyyuu. Dureen paartii mormituu Afriikaa Kibbaa, hiriyaa Aab Hichilema kan ta'an, Mmusi Maimane ''Zimbaabweef kun fakkeenya gaariidha,'' jedhe. Qondaalli siyaasaa gameessi paartii mormituu Keeniyaa Raila Odinga Aab Hichilema mo'achuusaaniitti akkaan gammaduu himan. Bu'aan filannoo Zaambiyaa kun ''wanti hin danda'mne akka hin jirre kan waahillan koo Afriikaa yaadachiiseedha,'' jedhan."	https://www.bbc.com/afaanoromoo/oduu-58313616
politics	Tigraayitti erga waggaan haaraa seenee haleellaa qilleensarraan yoo xiqqaate namoonni nagaa 108 ajjeefamaniiru-UN	"Tigraayitti erga waggaan haaraa seenee haleellaa qilleensarraan humna qilleensaa Itoophiyaan gaggeeffame jedhameen yoo xiqqaate namoonni nagaa 108 ajjeefamanii, 75 kan ta'an ammoo madaa'uu Dhaabbanni Mootummoota Gamtoomanii (UN) ibse. Dhaabbata Mootummoota Gamtoomaniitti dubbi himtuun Komishinara Olaanaa Mirgoota Namoomaa Liiz Tiroosel ibsa Jimaata dhimma Itoophiyaa ilaalchisuun Genevaa irraa kennaniin, ""gabaasaalee danuufi rifaasisoo ta'an namoonni nagaa ajjeefamuufi qabeenyi namoota nagaa manca'uu agarsiisan bahaaniin yaaddofneerra,"" jedhan. Akka ibsa dubbi himtuu kanaatti, haleellaan qilleensarraa Roobii gaggeeffame lubbuu maanguddoo umuriin isaa waggaa 72 kan galaafate yoo ta'u gaafa Amajji 11 irra haleellaan haabbata Leenjii Tekinikaafi Ogummaa mootummaa irratti gaggeeffame ammoo namoota sadii galaafatee 21 madeesseera. Wixata gaafa  Amajji 10 haleellaa qilleensarraa dirooniin mana baabura midhaan daakutti namoonni walitti qabamanii daanksifataa jiranitti gaggeeffame jedhameenis namoonni nagaa 17 ajjeefamanii 21 kan ta'an madaa'aniiru jedhan dubbi himtuun kun. Gaafa Amajji 7 akkasuma haleellaa qilleensarraa kaampii Daddabiit baqattoonni keessa dahatanii jiran irratti raawwatameen yoo xiqqaate namoonni 56 ajjeefamanii namoonni biroo 30 ta'an mada'aniiru kan jettu Liiz Tiroosel, booarra kanneen madaa'an keessaa sadii hospitaala keessatti lubbuun isaanii darbuun walumaagala namoonni haleellaa kaampiirratti raawwatame kanaan 59 ajjeeffamaniiru jechuun isbsite. Torban darbe keessa haleellaawwan qilleensarraa baay'een gaggeeffamuun isaa akka gabaafame eeruun, konkolotaa miiniibaasii kan dhuunfaa Adi'eetirraa gara magaalaa Aksumitti imalaa ture, buufata xiyyaaraa Shiree, kaampii baqattootaa Maayi-Ayiniifi bakkeewwan biroos rukkutameera jedhan  Dhaabbata Mootummoota Gamtoomaniitti dubbi himtuun Komishinara Olaanaa Mirgoota Namoomaa Liiz Tiroosel. Haleellaa qilleensarraa Tigraay keessatti torban lamaan darban keessa raawwataman jedhaman kana ilaalchisuun mootummaan Itoophiyaa wanta jedhe hin qabu. Haleellaawwan qilleensarraa kanaan dura gaggeessaa tureen garuu mootummaan Itoophiyaa buufataawan gareen fincilaa TPLF meeshaa waraanaa itti suphhatuufi kuufatu, akkasumas loltoota itti leenjifaturratti akka xiyyeeffate ibsaa tureera.Dhaabbata Mootummoota Gamtoomaniitti Komishinarri Olaanaa Mirgoota Namoomaa ibsa baase kanaan, qaamoleen waraana kana keessatti qooa qaban akka seera idil-aunyaatti namoota nagaafi qabeenya isaaniif eegumsa taasisuuf dirqama qabu jechuun, kana gochuu hanqannaan akka yakkawwan waraanaatti gaaffachuusuu ni danda'a jedheera. Tarkaanfii mootummaan aanga'oota paartii mormituu jajjaboo ji'ootaaf hidhaa turan dabalatee namoota bebbeekamoo dhiyeenya gadhiise waan gaarii akka ta'e kan kaase ibsi  Komishiniin Olaanaa Mirgoota Namoomaa UN kun, ammas haalli namoota hedduu haala rakkisaa ta'e keessatti hidhamanii osoo mana murtiitti hin dhiyyaatiin jiran yaaddoodha jedheera."	https://www.bbc.com/afaanoromoo/59980459
politics	"Dr Taaddasaa Leencoo: Filannoon Tigraay ""balaa guddaa federeshinii Itoophiyaarratti aggaamame"""	"Naannoon Tigiraay addatti filannoo gaggeessuuf Fulbaana 09, 2020tti beellamachuun atakaroo siyaasa jabduu naannoo Tigiraay fi mootummaa federaala gidduutti uume. Filannoon beekamtii ykn bu'uura heeraa qabachuu fi dhabuunis ogeeyyi seeraa gidduttis garaagarummaa yaadaa uumera. Ogeessi seeraa Obbo Barihuu Tawaldabirhaan mootummaan federaalaa koronaavaayirasii akka sababaatti gargaaramuun heerri mootummaa hiikamuu danda'u bakka hin jirretti akka hiikamu taasisuun filannoo dheeressuun ijaarsa sirna dimokiraasii diigaa, filannoon filatamu qaba jedhanii falmu. Ogeessii seeraa yuunivarsiitii Finfinnee Dr Taaddasaa Leencoo garuu filannoon naannoo Tigraay kun 'balaa guddaa federeeshinii Itoophiyaarratti aggaamame' jedhu. Addatti filaannoo gaggeessuun heera biyyatti akka humnaan diigutti lakkaa'an. Naannooleen miseensa federeshinii Itoophiyaa keessa amma jiranitti hundisaanii heera biyyattii kabajuuf kabachiisuu qabu jedhu Dr Taaddasaan. ""Abbuumti fedhe ka’ee, lakki ani waanin fedhen godha kan jedhamu miti. Federeeshiniin dura kabaja heeraarra jalqaba, kanaaf akka yaada kootti naannoon Tigiraay heera mootummaa ifatti cabseera."" Filannoo ofisaatii gaggeessuu hin danda’u, kuni aangoo naannoos miti jedhu. Manni maree federeeshinii Itoophiyaa filannoon naannichi gaggeessu ""akka hin gaggeeffamnetti lakkaa'ama, beekamtii hin qabu, hojiirras hin oolu"" jechuun murtee dabarseera. Mootummaan Naannoo Tigraay akkasumas ogeeyyiin seeraa filannichi godhamuun sirriidha, bu'uura seeraas qaba jedhan 'mirga horee ofii ofiin murteeffachuu' kaasuun falmu. Dr Taaddasaa Leencoo garuu naannoon hundumtuu murtee heera mootummaa bu'uura godhatee mootummaa federaalaan darbu kabajuu qabu yoo isaaniif hin liqimfamnellee jedhu. Lakkii naaf hin liqimfamu seera sana nan cabsa jechuun olaantummaa heeraa diiguudha jedhu. Balaan kun kan Tigraayi fi federaalaa qofa otoo hin ta’iin, balaa naannoolee adda addaarratti aggaamame jedheen yaada jedhu Dr Taaddasaan. ""Maaliif yoo jette, Tigiraay heera cabsitee yoo akkanumatti bira darbine dubbiin cimaa adeema, maalifu hundumtuu seera cabsuu jalqaba jechuudha."" ""Federaalaas ta’e naannoon heera yoo cabse boru kan isa caalutu dhufa. Kanaaf adabuun dirqama. Mootummaan federaalaa polotikaan humna qabaa, hin qabuu ani hin beeku."" ""Garuu heerri kun wabii sabaaf sab-lammii biyya sana keessa jiraataniiti. Heerri kun dawoo isaaniiti, gareen tokkoo gurmaa’ee labsii kana hin kabajuu yoo jedhe sirrii ta’uu hin danda’u."" Wal dhabbiin kun dhimma heeraa yoo ta’e, naannolee hundatu miidhama kan jedha Dr Taaddasaan, kanaaf ""hundumtu irratti hirmaatee, naannoo Tigiraay seera jala galchuun dirqama"" jedhu. Ogeessi seeraa gameessi Dr Taaddasaa Leencoo wayita gumiin calallii seeraa dhimma filannoo dheeressuu hayyoota mariisisaa ture namoota yaada kennaa turan keessaa tokko. Mootummaan federaalaa filannoo dheeressuuf bu'uura heeraa hin qabu jechuun falmii Mootummaa Tigraay dabalatee namoota siyaasaa fi ogeeyyii seeraan kaa'u itti walii hin galan. ""Heerri mootummaa ifatti kaa’eera, kana kana murteessuu mana maree federeeshiniiti"" jedhu. Heera mootummaa keeyyata 62(1) eeruun waa’ee heeraa kamiyyuun ilaaluuf aangoon mana maree federeeshiniitiif kennamu himu. Dhimma filannoo ""mootummaan federaalaa mana marichaatti dhiyeesse kan murteeffame malee, MM Abiy miti kan murteesse"" jedhu. Kana darbee naannoon Tigiraay waan feene goona jechuun abbaa irrummaati jedhan."	https://www.bbc.com/afaanoromoo/oduu-54066193
politics	Pirezidaantiin Somaaliyaa waa'ee loltoota Ertiraa jiranii maatiitti maal himan?	Pireezidantiin Somaaliyaa haaraa filataman daawwannaa guyyoota afurii Ertiraatti taasisan xumuruun Kibxata darbe erga qe'eetti deebi'anii booda waa'ee loltoota leenjiidhaaf Ertiraatti ergaman jedhamanii maatiitti himaniiru. Viidiyoo waajjirri pireezidantii tiwiitarii isaarratti maxxanserraa akka hubatametti, pirezidaanti Sheek Hasan Mohammad maatii loltoota kunneenii affeeruun waliin mari'ataniiru. Pireezidanti Hasan Sheek Mohammad haalli loltoonni keessa jiran hagas mara yaaddessaa miti jechuun maatiitti oduu gammachuu himanis, maatiin garuu pireezidanticha fuulduratti gaddaa fi boo’ichaan guutaman. Viidiyoo waajjirri isaanii tiwiitarii irratti maxxanseen Pireezidant Sheek Hasan Mohammad, ‘’Ertiraa keessatti mooraa isaan keessa jiran daawwadheera. Ijoollee keessan argeera. Iida Arafaa waliin dabarsinee turre,'' jechuun oduu gammachuu maatiitti himan. Dabaluunis ''Maallaqa isaan ittiin kaardii mobaayilii bitatanii isiniif bilbilan kenneeraaf. Akkasaan isiniif bilbilan akeekkachiiseera. Isiniif bilbilu,’’ jechuun wayita dubbatan dhagahamu. ''Anis maatiidha, ijoollees, daa'imman akaakayyuus naaf ta'anis nan qaba. Wayita ijoolleen maatiirraa adda baatu, keessattuu haala isaan keessa jiran yoo hin beekne miidhaasaa nan beeka,'' jedhan pireezidantichi. Maatiiwwan pireezidanticha waliin walargan keessaa tokko ilmi isaanii bilbileefii nagaa ta'uu akka itti hime dubbachuun pireezdanticha galateeffatan. Maatii keessaa tokko ammoo achuma walga'ii sanarratti wayita miira gaddaan guutamee boo'u mul'ata, pireezidantichi ammoo ''guyyaan gammachuu keetii dhufaa jira, abshir,'' jechuun jajjabeessu. Sambata darbe- Adoolessa 9 irraa hanga Kibxata darbe- Adoolessa 12tti Ertiraa kan daawwatan pireezidant Hasan Sheek Mohammad, loltootni Somaaliyaa kumaatamaan lakkaa'aman, kanneen Ertiraa keessatti waggoota sadiif leenji'aa turan, wayita eebbifaman sirna sana irratti argamuu TV'n Eertiraa gabaaseera. Dhimmi loltoota Somaaliyaa leenjiif jedhamanii waggaa sadi dura Eertiraa geeffamanii falmisiisaa fi maatiif yaaddoo guddaa ta’ee yoona ga’eera. Mootummoonni Itoophiyaa fi Ertiraa kana ni haalu. Pireezidantiin duraanii Somaaliyaa Abdullaahii Farmaajoo Caamsaa darbe keessa wayita pireezidantii haaraaf aangoo dabarsan loltoonni Somaliyaa 5,000 caalan Ertiraa keessatti leenji'aa jiraachuu ibsanii turan. Mootummaan Somaaliyaa loltoonni isaa waraana waliinii Kaaba Itoophiyaa Sadaasa 2020 eegalee keessatti hirmaachuu waakkateera.	https://www.bbc.com/afaanoromoo/articles/cmje6v100r1o
politics	Ilaalcha Yukireen irratti: Waraanni Afrikaa keessaa maaliif hamma Yukireen xiyyeeffannoo dhabe?	Xalayaan Afrikaarraa ergamuun har'a immoo gaazexeessaan lammii Aljeeriyaa - Kaanaadaa, Maaher Mezaahi garaagartee walitti bu'iinsi Awurooppaafi Afrikaatti ilaalamurratti yaada isaa akkanaan katabe. Hundi keenya walqixa, kaan garuu qixxeerra caalu. Yaadi kitaaba Joorji Orweel irratti barraa'e kuni yeroo waraanni karra Gamtaa Awurooppaa irratti banamu ifatti mul'ateera. Raashiyaan Yuukireeniin weeraruu isheen balaaleeffannaa bal'aatu mudateen. Humnoonni ciccimoo addunyaa walitti bu'iinsa dhaabsisuuf hammana waliin dhaabbachuun isaanii garuu gama Afrikaatti ija raajiin ilaalame, yaaddessaadhas. Dhaabbanni Biyyoota Gamtoomanii fi qoqqobbiiwwan kaan ka'amuun ni hubatama. Sababni isaas waraanni kuni gara waraana niwkilaraatti akka seenu kan fedhu hin jiru. Dhimmi ijoo garuu waraana Afrikaa keessaa furuuf hammana walta'umsi mul'achuu dhibuun isaa ajaa'iba. Ibsi yaaddoo ibsuufi ergamni addaa ergamaaf ergamaa turan. Garuu, gabaasa bal'aa, akkasumas ibsi bulchitoota addunyaa kallattiin darbe hin turre. Gargaarsa taasisuufillee hammana kaka'umsi hin mul'anne. Itoophiyaa keessatti baatiiwwan 16 darban baay'ee hamoo turan. Kaaba biyyattiitti, sababa lola Tigraayiin, lammiileen miiliyoona lamaa ol ta'an qe'eerraa buqqa'aniiru. Dabalataan, kuma dhibbaan kan lakkaa'aman balaa beelaaf saaxilamaniiru. Mootummaan ulaa deeggarsaa cufuun himatama, garuu himannaa kana hin fudhatu. Qaamolee waraana keessa hirmaataniin yakki waraanaa raawwatuu hin oolle. Ajjeechaan jumlaafi gudeeddii akka meeshaa waraanaatti raawwatuu dhaabbileen mirga namoomaa ibsaniiru. Miidhaan namoomaa dhaqqabsiise hamaa ta'us xiyyeeffannoon sadarkaa addunyaarra argate garuu giddugaleessa ture. Walitti bu'iinsoonni xiyyeeffannoo hin argatiin biroos ni jiru. Amajjii keessa Kaameroon biyya waancaa Afrikaa qopheessite keessan ture. Bakak waancaan taphatamu waan hidhattoonni socho'aniif eegumsi cimaa ture. Yeroon tapha ramaddii Tuniziyaafi Maalii daawwachuuf bahetti dirreerraa 20km fagaatee dhukaasatu ture. Lammiin Denmaark na waliin dalagu Buster Kirchner jedhamu na waliin magaalaa Kaameroon Limbee keessa ture. ''Maaher, waraanni dhugumatti adeemsifamaa jira,'' jechuun yeroo deebi'u natti hime. ''Walitti bu'iinsa xiqqoo miti. Hospitaalonni, manneen barumsaa yeroo haleelaman argeera. Ummanni rakkateera.'' Waraanni Itoophiyaafi Kaameroon BBC fi miidiyaalee kaan irratti gabaafamaa ture. Balaaleeffannaan guddaa garuu meerre? Yaaddo Yukireen addunyaan akkana xiyyeeffannoo kenneef kan Afrikaa gaafa ta'e maaliif callise? Hamma tokko, dhaggeeffattoonnis haala walfakkaatun hin ilaalani. Gabaasni miidiyaa waraana Yukireen kuni sababni isaa maaliif ta'u akka danda'u agarsiiseera. Dhoksaan yoo sanyummaallee ta'uudhaa baate walqixa nahuu dhabuun miidiyaalee bu'uurri isaanii Awurooppaafi Kaaba Ameerikaa ta'anirraa mul'ateera. Nami oduu dhiheessu tokko baqattoonni Yukireen ''kan badhaadhan, galii giddugaleessaa kan qaban, baqattoota Jiddugala Bahaa yookiin Kaaba Afrikaarraa baqatan miti,'' jechuun isaan ibse. Kuni baay'ee na dhibe. Biyyoonni badhaadhan ani dhaqee daawwadhe marti Baha Jiddugalaa jiru. Yaadi biraa immoo Televijinii Faransaay irratti xiinxalaan tokko lammiileen Yukireen kan Faransaay waliin tokkodha. Sababni isaas ''akkuma keenya konkolaataa walfakkaataa oofu,'' jechuun dubbate. Aljeeriyaa keessa akkasumas bakkeewwan biroo naannichaa keessa ilaalee: ''Nuti lammiilee Yukireen hin fakkaannuu?'' jedheen of gaafadhe. Intarneeta gubbaa barbaadee akkan hubadhetti guddinni dinagdeefi humna namaa Yukireeniifi Aljeeriyaa walitti dhihaata. Biyyoonni lamaanuu ummata miiliyoona 40 ol qabu. Oomisha waliigalaa biyya keessaan Yukireen addunyaarraa sadarkaa 55ffaarraa jirti.  Aljeeriyaan sadarkaa 58ffaarra argamti. Yukireen waraana cimaa qabaachuun sadarkaa 22ffaarra argamti, Aljeeriyaan 31ffaadha. Yoo akkana ta'e, maaliif Yukireen Kaaba Afrikaa caalaa ''badhaatuu'' fi ''galii giddugaleessaa'' kan qabdu maaliif jedhu? Lammileen Afrikaa konkolaataa bareedaa hin oofani jedhanii maaliif yaadu? Nuti Aljeeriyaatti, konkolaataa Faransaay keessa oofan oofna. Waraana Itoophiyaafi Yukireen irratti ejjennoo osoo hin qabaatiin waraana Yukireen irratti ejjennoo qabaachuun maaliif barbaachise? Dhalli namaa namuma. Waraannimmoo Kiiv, Landan, Bogotaas ta'u kaanitti waraanuma. Wanti guddaa torban darberraa barre loogii dhoksaa nu keessa jiru sirreessuun dhala namaa hundaaf sagalee ta'un akka barbaachisudha. Mee hundi keenya wal qixaan wal haa ilaallu.	https://www.bbc.com/afaanoromoo/oduu-60639803
politics	D﻿ubartii jalqabaa dubbii himtuu Kongireesii US, Naansii Peeloosii aangoo gadhiisuuf	Paartii Dimokiraatotaa waggoota kurnan lamaaf gaggeessaa kan turan Dubbii Himtuun Mana maree US,  Naansii Peeloosii aangoo isaanii gad lakkisuuf akka jedhan himan. Dubartiin ganna 82, Naansii Pelosiin kongiresii keessatti aangoo guddaa kan qabanii fi dubartii jalqabaa Dubbii Himtuu Mana Maree US tahuun tajaajilanidha. Garuu mana maree gadii keessatti Kaalifoorniyaa bakka bu’uun itti fufanii hojjetu. Kun yeroo filannoo walakkaa bulchiinsaa pirezidaantii irratti torban darbe gaggeeffamu warri Rippaablikaanotaa taa’umsa caalmaa argachuu hin hafu jedhamutti dhagahame. Paartii Rippaabilkaanotaa irraa Keviin Makaartii dursaa Kongirensii haaraa tahuuf paartii isaa irraa filameera. ''Guyyaa tokko mana keessa hojjechuurraa dubbii himtuu mana maree taha jedhee yaadee hin beeku ture'' jedhan Naansii Peeloosii. ''Kongirensii itti aanu irratti hoggantuu Dimokiraatotaa tahee irra deebiin filamuu hin barbaadu. Dhalootni haaraan paartii Dimokiraatotaa akka gaggeessuuf sa’aatiin isaa gaheera,'' jedhan. Peeloosiin hanga ji’a Amajjii dhuftu dubbii himaan Kongiresii haaraan filamutti hoggansa yeroo jalqabaaf bara 1987 qabatan hanga Amajji bara 2023tti itti fufu. Miseensi Koongireesii Niw Yoorki Hakiim Jeefiriis hoggansa Dimokiraatotaa kana harkaa fudhata jedhamee eegama. Kun ammoo nama gurraacha jalqabaa hoggansa kongireesii qabate isa taasisa. Dubbii himaan hojii kongireensii heeraa biyyattii keessatti haalaan ibsameerudha. Pirezidaantiiti aanuun nama aangoo guddaa biyyattii keessatti qabus taha. Dubbii himaa fi itti aanaan akkasumas koreen hoggantootaa maaltu ilaalcha keessa galfamee sagaleen irratti kennamuu qaba kan jedhu murteessu. Ajandaa fi seera falmii isaas ni murteessu. Bara 2003 Naansii Peeloosii hoggantuu paartii taa’umsa xiqqaa qabu kan Dimokiraatotaa tahuun filataman. Hoggantuu paartii mormituu kongirensii keessaa jechuudha. Bara 2006 paartiin Dimokiraatotaa ywaggoota kurnaaniin boda yeroo jalqabaaf kongirensii keessatti taa’umsa caalmaa argatan. Kanumaan seenaa US keessa dubartii jalqabaa mana maree lameen keessatti hoggantuu paartii sagalee caalmaa qabuu [Majority Leader] tahuun filaman. Waggoota afur booda garuu ammas hoggantuu paartii taa’umsa xiqqaa argate Dimokiraatotaa tahuun itti fufan, bara 2019 yeroo irra deebiin Dimokiraatotni taa’umsa caalmaa argatan ammoo dubbii himtuu kongireensii tahuun hojjechaa turan.	https://www.bbc.com/afaanoromoo/articles/ce51dr28vgeo
politics	UKn deeggarsa waraanaa dabalataa £1bn ta'u Yukireeniif kennuuf	"UKn deeggarsa meeshaa waraanaa dabalataa £1bn ta'u Yukireenif kenuufan jira jettee. Kunis waraana Raashiyaan Yukreen irratti labsite qolachuuf Yukreen gargaara jette. Deeggarsa amma kennuuf jiru dabalatee hanga ammaatti UKn Yukireenif deeggarsa meeshaa waraanaa paawundii biliyeena 2.3 ta'a. Deeggarsa namoomaf ammoo hanga ammaatti Yukireenif paawundii biliyeena 1.5 kennitee jirti. Booris Joonsan, ""deeggarsi Biriteen Yukreenif goote humna ittisaa ittisaa biyyattii kan jijjiiredha"" jedhu. UKn murtee kana irra kan geesse erga pirezidaantin Yukreen Zeleniskiin deeggarsa meeshaa waraanaa gurguddaa fi ammaayyaatif NATO tti iyyatanii booda. Zeleniskiin dureewwan NATO tti akka himanitti Yukreen sababa waraana kanaatin ji'atti baasii waraanaa doolara biliyeena 5 baasti. US tti aanun UKn biyya deeggarsa waraanaa guddaa Yukreenif gooti. Dhiyeenya US Yukreenif deeggarsa doolaara biliyeena 40 raggaasistee jirti. Jalaba irratti UKn misaa'eloota farra taankii fa'aa Yukreenif eergaa turte, amma garuu meeshaalee waraanaa gurguddaa arjoomuf jirti. Deeggarsi UKn amma taasiftu kun bittaa meeshaalee waraanaa kanneen akka meeshaalee farra qilleensa irraa ammayyaa, dirooniwwan, meeshaalee waraanaa sirna odeeffannoo, fi meeshaaleewwan biroo heddu akka of keessatti hammata. UKn paawundii biliyeena tokko bajata haftee irraa kan ergitu yoo ta'u, paawundii miliyeena 95 mootummotta Weelsi fi Iskootilanditu arjooma. Mootummaan UK akka jedhetti deeggarsi dabalataa kun Yukreen Raashiyaa ofirraa ittisuun alatti daangaa ishee Raashiyaan jalaa to'ataman akka deebifattuuf ishee gargaara. Haa ta'u garuu deegarsi kun ammayyuu hin ga'u jedhama. Zeleleniskin har'a karaa viidiyoo Kora NATO Maadiriiditti taa'amaa ture irratti haasaa taasisaniin, Olaantummaa meeshaa waraanaa Raashiyaan biyya isaanii irratti qabdu cabsuuf meeshaalee waraanaa ammayyaa fi artilariiwwan akka isaan barbaachisu dubbatan. ""Raashiyaan ammayyuu guyyaatti galii biliiyenan lakkaa’amu argachuun waraanarra oolchiti. Nuti ammoo kisaaraa biliyeena heddutu nu mudate, kana kan ittiin deebifnu boba’aa hin qabnu.,” jedhu Zeleniskiin haasaa taasisan kanaan. Booris Joonsan walgahii NATO Maadiriiditti gaggeeffame irratti, “Puutin ajjeechaa isaa itti fufee jira, nagaa fi tasgabbii Awurooppatiifis yaaddoo ta’eera” jechuun dubbatan. Itti dabaluunis meeshaalen waraanaa fi leenjin UKn kennitu weerara Raashiyaan Yukreen irratti taasifte qolachuu keessatti humna ittisa Yukreen heddu gargaarera jedhan."	https://www.bbc.com/afaanoromoo/articles/c04g5v487peo
politics	Hidha Abbayyaa: Itoophiyaa, Sudaaniifi Masriin waraanatti seenuu danda'uu?	Dhimma Hidha Abbayyaa irratti Itoophiyaa, Sudaanii fi Masriin ammallee waliigalteerra hin geenye. Dabalataan, gama daangaa Itoophiyaa fi Sudaan muddamni jira. Dhihoo Masrii fi Sudaan walta'uumsa waraanaa taasisaniiru. Waliigalteen kuni leenjii waraanaa irraa kaasee hanga walta'uumsa diinagdee gaha. Ministirri Muummee Abiy Ahimad Kibxata darbe paarlaamaatti dhihaatanii gaafffii gaafatamaniif deebii yeroo kennanitti dhimmoota kaasan keessaa tokko tokko waa'ee Hidha Abbayyaati. ''Itoophiyaan fedhii Masriis ta'e Sudaan miidhuu hin qabdu. Haa ta'u malee, dukkana keessa jiraachuu hin feenu. Ibsaan keenya isaan kan fayyadu malee kan miidhu miti,'' jechuun ijaarsi isaa akka itti fufu himan. Itoophiyaan ganna baranaa hidha Abbayyaa yeroo lammataaf bishaan guutuuf yaada qabdi. Masrii fi Sudaan immoo kana dura waliigalteen akka raawwatu barbaadu. Dabalataan, biyyoonni lamaan Gamtaa Afrikaan ala Ameerikaa, UN fi Gamtaan Awurooppaa akka jaarsummaatti akka qooda fudhatu waliin gaafataniiru. Itoophiyaan garuu Gamtaa Afrikaan ala qaama kaan hirmaachisuuf fedha waan qabdu hin fakkaatu. Biyyoonni sadan erga dhihoo as waldhibdee hammaateetti galuun isaanii maaliifi? Dhimma Gaanfa Afrikaa kan itti dhiheenyaan kan hordofan, Landan irraa Abdurraahmaan Sayiid Abuhaashim ''sababni ijoo waldhibdeen hammaatuu ejjennoon Sudaan waan geeddarameefi'' jedhu. ''Abbayya ilaalchisee ejjennoon Itoophiyaa fi Sudaan tokko ture jechuun danda'ama. Amma ejjennoon Sudaan agarsiiste ejjennoo kana dura qabdurraa kan jijjiirameefi waan hin eegamnedha jedhamuu kan danda'udha,'' jedhu. Kanaafis, akka fakkenyaatti wanti kaasan ejjennoon mootummaa cee'umsaa Sudaan tokko ta'u dhabuudha. Waldhibdeen daangaa Itoophiyaa fi Sudaan gidduu ka'e hammana kan walitti buusudha jedhee hin yaadu kan jedhan xiinxalaan kuni, Itoophiyaan Tigraayitti lola seennaan kanatti carraa kana fayyadamani yaada jedhu qabu. Keessumaa waraanni Sudaan dhimma daangaa dhimma keessoof itti dhimma bahuufi fudhatama itti argachuuf barbaade ta'a malee koreen biyyoonni lamaan hundeessan karaa nagaa furuu danda'a ture jedhu. Akka xiinxalaa kanaatti Sudaan ejjennoo ishee kan jijjiirte dhimma biyya keessa qabdun walqabateeti jedhu. Dhimma kana irratti Nezarlaand irraa dhimma Gaanfa Afrikaa kan xiinxalan Adam Kaase (Dr) yaada Obbo Abdurraahmaaniin waliigalu. ''Sudaan keessumaa bara al - Bashiir ejjennoo Itoophiyaa waliin wal fakkaatu qabdi. Haa ta'u malee, al - Bashir erga kaafamanii booda dhimma keessoo ishee yoo ilaallu biyya bulchaa tokko qabdu hin fakkaattu. ''Kutaan waraanni hoogganu jira. Isa keessammoo 'rapid force' kan jedhamu jira. Ergasiimmoo bulchiinsi sivilii MM Abdallaa Hamdookin hoogganamu jira. Ejjennoon hooggantoota lamaanii tokko miti,'' jedhu. Akka xiinxalaa kanaatti taanaan Sudaan keessa qaamni Itoophiyaa waliin ejjennoo walfakkaataa ta'e mul'isaa ture hoggansa MM Abdallaa Hamdookin hoogganamudha. Haa ta'u malee, lolli Naannoo Tigraayitti erga eegale booda waraanni Sudaan humna isaa cimsataa jiraachuu kan ibsan Dr Adam, ''hooggansi sivilii immoo humna duratti mariin arganna jedhan caalaa amma humna cimsanna yaada jedhu qabu,'' jedhu. Xiinxaltoonni lamaanuu waldhibdeen daangaa Itoophiyaa fi Sudaan itti jiran mariin dhimma Abbayyaa akka muddama seenu sababa ta'u danda'a jechuun tilmaama qaban ibsu. Sudaan ejjennoo ishee jijjiiruurraan kan ka'e gara Masrii caalsifatteetti. Waliigalteen dhihoo mallatteessanis jira. Eenyutu buufata jennee kan gaafanne Adam (Dr) dhimmichi waa'ee hidha Abbayyaa qofa osoo hin taane dhimma daangaas ta'eera. Sababa kanaan, Sudaanonni dhimmichi adda qoqqoodanii kan Abbayyaa fi daangaa jedhanii dubbachuu hin danda'ani. ''Waliigalteen Sudaanii fi Masriin taasisan bal'aadha. Walitti dhufeenya dippilomasiis qaba. Kaanis jiru. Itoophiyaan dhiibbaan itti cimee ejjennoon Abbayyarratti qabdu yoo laaffiste Masriinis, Sudaanis ni fayyadamu. Kanaaf, faayidaan isaan lamaaniifuudha.'' Ta'us, ''akka namoonni tokko tokko jedhan dhimmichi gara waraanatti kan adeemu yoo ta'e Sudaan kan buufattu caalaa miidhamuu dandeessi,'' jedhu. ''Akkuma beekamu diinagdeen ishee dadhabaadha. Bakkaa bakkatti waldhibdeen jira. Lolli kaanaan Itoophiyaanis akkuma miidhamtu Sudaanis haalaan miidhamti. Lolli yoo eegale kan haalaan fayyadamtu Masriidha,'' jedhu. Obbo Abdurraahmaan gama isaaniin Itoophiyaafi Sudaan tasgabbaa'u dhabuun isaanii Masriif fayyada kan jedhan jiraatanis isaan garuu yaada kanatti wal hin galan. ''Dhuguma Sudaan waggoota dheeraaf wal waraansa waliini keessa turuun ishee Masriif mijatee ture. Sababni isaas gahee bishaanii isaanii malu ol argataa turan. Ta'us, dhimmi kuni stiraatejikii hin turre. Sababni isaas faayidaa kan fuuladuraa kan bu'uura godhate hin turre waan ta'ef.'' Amma hidhi Abbayyaa xumuramaa waan jiruuf filannoon Masriin qabdu biyyoota yaa'a laga Abbayyaa waliin waliigaltee seenanii filmaata fedhiin hunduu ittiin guutamu barbaadu malee faayidaan tasgabbii dhabuu biyyoota kaanirratti bu'uureeffate hin baasu jedhu. Itti fayyadama bishaan Abbayyaa waliin walqabatee yaaddoo lolli ka'u danda'a jedhu akka qaban Dr Adam dubbatu. ''Waraana seenuuf fedhiin dhibus hubannoon dogongoraa jiraachuu mala. Qaamni biraa maal gochuu mala jechaa tarkaanfii kan fudhattu. Odeeffannoo guutuu yoo hin qabaanne murtee dogongoraa fudhachuu malta. Kanaaf, murteewwan dogongoraa akkanaa dhimmicha to'annoon ala gochuun danda'u yaaddoo jedhun qaba,'' jedhu. Dr Adam itti aansuunis Itoophiyaa fi Sudaan rakkoo biyya keessaa qaban eeruun waraana ni fedhu jedhanii akka hin yaadne himu. ''Haa ta'u malee, lolicha barbaaduu malu. Waraanni Sudaan biyyattii dammaqsuuf itti fayyadamuu danda'a. Gama Itoophiyaanis akkasuma barbaadamuu danda'a. Lola ijootti seenuuf fedhis, humnas qabu jedhee hin amanu. Ta'us, dogongorri raawwatuu mala.'' Kanas akka fakkeenyaatti mootummaan MM Abdallaa Hamdook waraana biyyattii irratti to'annoo hin qabu, gama Itoophiyaas humnoonni mootummaan ala socho'an jiru jedhu. Obbo Abdurahmaan immoo lolli ka'u dhiisuu danda'a yaada jedhu qabu. ''Dhibba keessaa osoo kaa'i naan jette 50% yookiin isaa gadiin kaa'a. Muddamni amma jiru biyyi tokko isa kaan irratti dhiibbaa uumuuf malee waraanatti seenuuf fedhiin waan jiru natti hin fakkaatu. '' Ta'us, Itoophiyaan osoo dhimma biyya keessaan qabamtee jirtuu Sudaaniifi Masriin haalli isaa mijataadha jechuu danda'u jedhu. ''Sudaaniifi Masriin dhimmi kuni furmaata waaraa yoo hin arganne karaa salphaan hiikamuu akka hin dandeenye beeku. Dhimmi kuni mootummaa MM Abiy Ahimadin milkaa'u dhabus mootummaa dhufun ka'un isaa hin oolu. Sababni isaas dhimmichi bara MM Mallas ka'aa ture.'' Sababa kanaaf, dhimmichi humna ofii agarsiisuufi dhiibbaa uumuu malee waraanatti seenuuf fedhiin hin jiru jechuun ibsu. MM Abiy haala Sudaan waliin jiru ilaalchisuun ''waraana hin caamnetti hin seennu'' jechuun biyyattiin waraanatti seenuu akka hin barbaanne paarlaamaatti dubbataniiru. ''Mariidhaan furuuf carraaqqii keenya itti fufna.'' Obbo Abduraahmaan Itoophiyaafi Sudaan gama daanga waraana yoo seenan Masriin Sudaaniin deeggarurra kan darbe kallattiin hirmaachuu dandeessi jedhu. Ta'us garuu Sudaan amma Masrii abdattee malee haala amma keessa jirtuu haa turuuti bara tasgabbii qabaachaa turtees humna waraanaa qabdi jedhee hin yaadu jedhu. Dabalataan, Masriifi Sudaan yoo waliif goran Ertiraan Itoophiyaatti goruu malti jechuun xiinxaltoonni kaasan jiru. Dr Adam gama isaaniin erga lolli eegale booda maal akka ta'u hin beekamu, eenyu maal godha kan jedhu tilmaamuun nama rakkisa jedhu. ''Kaayyoon ijoo mootummaa Ertiraa TPLF balleessuu waan ta'ef xiyyeeffannoon Itoophiyaa gara Sudaanis ta'e kaanin akka qabamu hin barbaadu. Ertiraan hanga danda'amef Sudaan waliin nagaan akka bu'u barbaaddi,'' jedhu. ''Itoophiyaafi Sudaan gara Sudaan Kibbaa kan deemanis dhiibbaa uumuuf natti fakkaata.'' Xinxaltoonni lamaan gahee biyyoota kaanin wal hin galan. Dr Adam erga lola Tigraayi dippilomasiin Itoophiyaa laafuu ibsu. Obbo Abdurahmaan garuu ejjenoon Itoophiyaan Gamtaa Afrikaarratti qabdu kan Masriifi Sudaan kan caaledha jedhu. Dabalataan, biyyoonni laga naayil gadii osoo lolli ka'e kallattiin hirmaatu dhabu jedhu. Ta'us, kallattiin Masriifi Sudaan deeggaru ilaalcha jedhu hin qabani. Obbo Abdurahmaan immoo biyyoonni Gaanfa Afrikaa Itoophiyaa waliin gama teessuma lafaa, diinagdeefi hawaasummaa walitti hidhiinsa waan qabaniif ejjennoo Itoophiyaa waliin waliigalu qabaachuu malu yaada jedhu qabu. Xinxaltoonni kunneen biyyoonni gurguddoo dhimma biyyoota sadan irratti qooda kallattii hin taane qabaachuu malu jedhu. Itoophiyaan marii hidha Abbayyaa irratti dhiibbaa qabdu guddisuuf tasgabbii dhabuu biyya keessaa sireessuu akka qabdu Dr Adam amanu. Kanaan ala gama daangaatiinis ta'e hidha irratti jijjiiramni ejjennoo dhalachuu danda'a jedhu. Kunimmoo deebi'e tasgabbii dhabuu biyya keessaa ni bal'isa yaada jedhu qabu. Itoophiyaan tasgabboofte gama dippilomasiitiinis bu'aa argamsiisuu dandeessu jechuun himu.	https://www.bbc.com/afaanoromoo/oduu-56554003
politics	Daandiin Itoophiyaa-Sudaan wal-quunnamsiisu ji'ootaaf cufamee ture deebi'ee baname	Hariiroon Itoophiyaafi Sudaan gidduu jiru laaffachuu isaa hordofee ji’oota ja’an darban keessa daandiin guddaan biyyoota lamaan walitti ceesisu, Galabaat-Matammaa, deebiyee banamuu isaa bulchaan Gondor Lixaa Obbo Dassaaleny Xaasew BBCtti himan. Guyyaa kaleessaa Amajji 04, 2022 gama Itoophiyaatiin gareen aanga’oota waraanaa of keessaa qabu bulchiinsa goinichaatiin durfame, gama Sudaaniin ammoo garee Birgaader Janaraalotaan durfameen kan durfamu Gondor Lixaa magaalaa Matammaa Yohaannisitti erga wal arganii mariyatanii booda daangaan kun banamuu bulchiinsichi ibseera. Daandii kana aanga’oonni Sudaan  ji’a ja’a dura cufuu isaatiin sochiin naannawaa daangaa sanaa addaan citee akka ture ibsameera. Marii waliin taasifameen booda daangaan banamee namoonniifi konkolaataan socho’ee daldalli jalqabamuu isaa Obbo Dassaaleny eeraniiru. Komunikeeshiniin Matammaa Yohaannis fuula miidiyaa hawaasummaa isaarratti, itti-gaafatamaan Gumurukii Sudaan waabeffachuun akka barreessetti konkolaataan fe’isaa gurguddoon seenanii daldalaaf wal keessa deemamuun gaggeeffamaa jira. Dhimma daangaarra darbee marii turerratti hariiroonni uummattoonni biyyoota lamaanii gidduu jiruufi walitti dhufeenyi faayidaa dinagdee argamsiisan, “maaliif yeroo gara garaatti kan banamuufi cufamu ta’ee itti fufa jechuun ajandaa waloo” irratti mariyataniiru. Dabalataanis, naannoo Tigraay keessatti yeroo waraanni jalqabametti, “Humni waraanaa Sudaan hojii bakka waraanaa babal’ifachuu osoo dhaabe, dhimmi daangaa komishinii daangaatiin osoo ilaalame,” ajandaa jedhuufi “maqaa kaampii baqattootaatiin humnoota finxaaleyyii Itoophiyaa miidhan” Sudaan keessa jiraachuu isaaniirrattis mariin akka taasifame ibsameera. “Ajandaawwan irratti gama Sudaaniin kan jiran waliigalaniiru. Marii gochuudhaaf aangoon kan keenya ta’e osoo hin taane nagaafi tasgabbii ilaalchisee dhimmi naannawaa daangaarra jiru miidhaa dabalataa akka hin qaqqabsiifneef isaan sirreeffamuu qabu kan jedhaman akka sirreeffaman, nutis wantonni mul’atan yoo jiraatan akka kaasaniif ture ajandichi,” jechuun ibsan aanga’aan kun. Obbo Dassaaleny daandiin guddaa Galabaat-Matammaa deebiyee baname sochii hawaasummaafi dinagdee Itoophiyaafi Sudaan gidduutti gahee guddaa akka qabu himuun, torbanoota keessatti naannawaan sun sochii duraan turetti deebiya jedhanii abdii qabaachuu dubbatan. Biyyoonni kunneen muddama keessa jiran keessaa bahanii marii eegaluun isaanii jalqabbii gaarii dha, kan jedhan bulchaan kuni sadarkaa biyyaatti mri’achuunis barbaachisa jedhaniiru. Hogganaan waraanaa Sudaan, Birgaadeera Jeneraal Bashiir Sa’iid, hidhata aadaa fi seenaa biyyoota lameenii eeruun fedhiin biyya isaanii magaalota daangaarra darbuun Finfinneefi Kaartuum gidduutti hariiroo uumuu dha jedhan ‘’Sochiin daldalaa jalqabuu argineerra garuu haala jabaataa taheen akka itti fufuufi hariiroo hawaasa naannoo daangaa jiranii iddootti akka deebi’u nutis fedhii keenya dha,’’ jechuun isaanis miidiyaa hawaasaa irratti ibsameera. Itti gaafatamaan gumuruukaa Ahimad Sa’iid gama isaaniin raayyaan ittiisaa, humni addaa, poolisii fi milishaan biyyoota lameenii waliin tahuun naannoo eeguufi nagaa uummataas eegsisuun yeroo kamiyyuu caalaa itti gaafatamummaa akka qaban dubbataniiru. Itoophiyaan  sochiin Sudaan kuni fedhiin ‘humnoota biroo’ kan ittiin raawwachiifamu dha, jechuun irra deddeebiin kan eertu tahus Sudaan gamasheen  Itoophiyaan lafa daangaa ishee keessa jiran akka jalaa fudhatetti himatti. Biyyoota lameen gidduu walitti bu’insi daangaa waggoota baayyeef kan ture yoo tahu waraana Tigraay hordofees gara lola waraanaattis ce’aniiru. Sudaan lolli Tigraayitti dhalatee guyyoota sadiin booda Onkololeessa 27, 2013 A.L.I  lafa seeraan ala qabatte haa gadhiistuutii mariitti haa dachaanu jechuun Itoophiyaan yaada kaasti. Sudaan gamasheen raayyaan biyyashee iddoowwan bulchiinsa koo keessa jiru baayyeesaa to’achuun tarkaanfii hin geeddaramne akka tahe ibsiti. Yeroo dhiyoottis Sudaan daangaa Itoophiyaa waliin wal-dhabdurratti waraanashee qubachiisuu beeksisteetti. Muddamni Itoophiyaa waliin jiru akka itti fufetti jiraatus naannoo sun garuu guutummaan guutuutti to’annoo isaanii jala jiraachuu hogganootni waraanaas beeksisaniiru. Sudaan Sadaasa 22/2014 A.LI akka beeksisteetti iddoo falmisiisaa Al-faashqaa jedhamutti loltoonni Itoophiyaa qubatan waliin erga walitti dhukaasaniin booda naannicha to’achuufi loltootas faayidaan ala gochuu beeksisteetti. Injifannoo labsuun guyyaa afur dura iddoo walitti bu’insa qabu Birkaat Nuraayin jedhamutti lola Itoophiyaa waliin uumameen loltoonni Sudaan 21 yoo du’an 30 immoo madaa’aniiru gabaasni jedhus bahee ture. Sudaan loltuu Itoophiyaan haleellaa akka irratti raawwateefi loltooni akka jalaa ajjeefaman yeroo beeksisteetti Itoophiyaan garuu himannaa kana waakkatteetti. Waliigaltee dhabuun biyyoota lameen gara waraanaatti geesse kuni maalirra akka gahe osoo hin beeksifamiin torbanootaan dura bukchiisi Biluu Naayil Sudaaniifi  qondaaloti olaanoo Naannoo Beenshaangul Gumuz marii idilee akkuma kana dura godhan taasisanii turan. Kuni tahee guyyaa 10 booda godina lixa Gondaritti, Kibxata Kaleessaa mariin taasifame daandiin biyyoota lamaan quunnamsiisu kan baname.	https://www.bbc.com/afaanoromoo/oduu-59884544
politics	Intalli Wiiliyaam Ruutoo 'Biiroo Intala Pirezidaantin' hooggana jechuun ishee namoota dheekkamsiise	"'Biiroon Intala Pirezidaantii' (Office of the First Daughter) jiraachuun isaa lammiilee Keeniyaa aja'ibsiiseera. Namoonni hedduun karaa miidiyaa hawaasummaa biiroon intala pirezidantii jiraachutti dinqifataa, kaan ammoo dheekkamaa jiru. Eega dhimmichi ijoo dubbii ta'e booda Chaarlin dhimmi ''waajjira intala Pirezidantii kan dhuunfaati'' jechuun ibsa baasuun beeksiste. Viidiyoo miidiyaa hawaasaa gubbaatti qoodamaa jiru irraa akka mul'atutti intala lammaffaa pirezidant Wiiliyaam Ruutoo kan taate Charliin Ruutoo Tanzaaniyaatti wal-gahii tokko irratti osoo haasaa gootuu mul'atti. Wal-gahicha irratti ""garee ishee Keeniyaarraa"" wajjin dhaqan gorsaa ishee fi kan biraa ammoo ""biiroo intala pirezidaantitti gaggeessaa daldalaa fi investimentii"" akka ta'e osoo beeksiftuu viidiyicha irratti mul'atti. Yeroo isheen garee ishee kana beeksiftu namoonni wal-gahicha irra turan harka rukutu, kaan immoo ni kolfu. “Wanti nama kofalchiisu homtuu hin jiru,"" jechuun haasaa ishee itti fufte Charliin. Seerri Keeniyaa intala pirezidaantif addatti biiroo hojii hundeessuu hin hayyamu; biiroon akkasii jiraachuu ammoo ifatti waanti beeksifamees hin turre.   Lammiileen Keeniyaa 'maallaqa gibira uummataa irraa sassaabame qisaasaa jiru' jechuun miidiyaa hawaasummaa gubbaatti wal-harkaa fuudhanii qeequ. ""Chaarlin Ruutoo garee ishee biiroo intala pirezidaantii irraa [ishee wajjin deeman] kan gibira ummata irraa sassaabamu kaffalamuuf beeksifte, biiron akkasii seeran beekamuu illee yoo baate,"" jechuun barreessa lammiin Keeniyaa tokko. Kan biraa ammoo biiroon intala pirezidantii akkamitti akka hundaa'e gaafachuun viidiyoo ishee qooda: Erga Wiiliyaam Ruutoo pirezidaanti Keeniyaa ta'uun filatamanii as intalli isaanii Charliin irra deddeebin aangawoota mootummaa heddu wajjin wal argaa turte. Akkasumas qondaalota biyyoota garaa garaa wajjin wal-argaas turte. Kanaan duras aangoo abbaa isheetti fayyadamtee maallaqa uummataa qisaasessaa jirti komiin jedhu irratti ka'ee ture. Yeroo sana tiwiitara gubbaatti duulli 'Quickmart Ivanka' jedhu irratti gaggeeffamaa ture. Kunis intala Tiraamp kan taate Ivanka Tiraamp wajjin wal ishee fakkeessufi. Yeroo Doonald Tiraamp pirezidantii US turan, intalli isaanii Ivaankaa Tiraamp abbaa ishee wajjin wal gahii taa'aa turte. Kanarraa ka'uun boodarra Tiraamp aangoo mootummaa kennaniifi turan. Amma immoo biiroon intala pirezidaantii jiraachuu fi gorsaa ishee dabalatee garee ishee erga beeksiftee as miidiyaa hawaasummaa gubbaatti mata duree taatee jirti."	https://www.bbc.com/afaanoromoo/articles/c518zde2gd1o
politics	Ajjeechaa Haacaaluu: Hookkara uumameen lakkoofsi namoota du’anii 239 gahuu poolisiin ibse	Ajjeechaa weellisaa Haacaaluu Hundeessaa booda mormiifi hookkara dhalateen lakkoofsi namoota lubbuu dhabanii 239 gahuu poolisiin ibse. ''Jeequmsa naannicha keessa uumameen poolisoonni 9, milishoonni 5 akkasumas lammiileen nagaa 215 lubbuu dhabaniiru,'' jechuun Komishinii Poolisii Oromiyaatti Hogganaan Poolisii Idilee Musxafaa Kadir Roobii galgala miidiyaarratti ibsaniiru. Kana dura magaalaa Finfinnee keesatti namoonni 10 ajjeefamu poolisiin magaalattii ibsee ture. Lakkoofsi Oromiyaatti du'aniifi Finfinneetti du'an yeroo ida'amu 239 ni taha. Lakkoofsi kuni kan dhuma torban darbe 166 turerraa kan dabaledha. Aartist Haacaaluun erga ajjeefamee asitti hiriira mormii dheekkamsaan Oromiyaa walgaheerratti namoonni kunneen du'ani. Akka qondaaltonni jedhanitti namoonni kunneen humnoota nageenyaafi walitti bu'iinsa namootaa gidduutti taasifameen kan lubbuu dhabanidha. Lubbbuu namaan alatti qabeenyi mootummaafi namoota dhuunfaallee barbadaa'eera. Akka qondaala olaanaa Komishinii Poolisii Oromiyaatti namoonni badii raawwateen shakkaman 3,500 ol to'atamaniiru. Kunneen, 'du'a Hacaaluu qabata godhanii sirna heeraa biyyattii humnaan diiguu warra barbaadanidha' jedheera poolisiin. Torban darbe akka poolisiin ibsetti namoota du'an dabalataan namoonni 167 miidhamaniiru. Namoota 1,000 olirrammoo miidhamni qaamaa salphaan qaqqabeera. Haacaaluun mormii Oromiyaatti waggoota shanaan darbaniif gaggeefffamaa tureef sagalee ta'uudhaan bara 2018 Ministirri Muummee Abiy Ahmad gara aangootti akka dhufan taasise keessatti gumaacha guddaa qaba. Wixata darbe namoota ammaaf eenyummaan isaanii hin baramneen Finfinneetti ajjeefamuun dheekkamsa jabduu hordofsiiisuun namoota kuma hedduutti lakkaa'aman hiriira mormiif karaatti baase. Ajjeechaa Haacaaluu hordofuun mootummaan Itoophiyaa Baqqala Garbaa, Mikaa'el Booran, Jawaar Mohammad dabalatee, hoggantoonni siyaasaa yoo xiqqaate 9 gahan hidhaa seenaniiru. Dhalattoonni Oromoo ajjeechaa Hacaaluu irratti raawwate balaaleeffachuuf bahan hidhaa seenuu namoota siyaasaa mormuun daandirra bahuun mormii dhageessisuutti jiru. Kana malees, mootummaan Itoophiyaa midiyaalee walitti bu'iinsa sabaa kakaasu ittin jedhu OMN wayita cufu, kanneen biroo sadii immoo akeekkachiseera.	https://www.bbc.com/afaanoromoo/53297114
politics	'Pirezidantii Joon Magufuulii du'e waliin ana hin dorgomsiisinaa'- Pirezidaant Saamiyaa Hasan	"Pirezidaantiin Taanzaaniyaa Saamiyaa Suluuhuu Hasan dhimma isaanii fi pirezidaantii duraanii du'aan boqotan Joon Magufuulii waldorgomsiisuurratti walfalmuu akka dhaaban miseensota paarlaamaa biyyattiitti himan. Garaagarummaa isaanii fi pirezidaantii duraanii gidduu jiru irratti maii paarlaamaan biyyattii taasiseen akka mufatan dubbataniiru pirezidaantiin kun. Dhimma kanarratti walfalmaa yeroo gubuurra waa'ee ajandaa mootummaan harkaa qabuurratti haa xiyyeeffannu jechuunis miseensota paarlaamaa gorsan. Biyyattii daandii haaraa irratti qajeelchuuf sodaa akka hin qabne kan dubbatamuuf Pirezidaant Saamiyaa Suluuhuu, pirezidaantii duraan turan, Joon Magufuulii waliin tokko ta'uusaanii mirkaneessan. Hojii Magufuuliin eegalan bakkaan ga'urratti akka xiyyeeffatan himan. Waanti miidiyaa hawaasummaarratti ajandaa ta'ee jiru hundi qabiyyee marii paarlaamaa wayita hoogganu arguutti akka yaadda'anis himan. ""Waa'ee bajata mootummaarratti mar'annee raggaasisuutu nurra jiraata. Mee waan paarlaamaarraa eegamu haa hojjennu,'' jechuun waltajjii dureewwan amantii biyyattii yaadannoo pirezidaantii duraaniif qopheessan irratti dubbatan. Saamiyaa Suluuhuu Hasan erga Pirezidaantiin duraanii Taanzaaniyaa Joon Magufuuliin Bitootessa 17, 2021 du'aan addunyaa kanarraa boqotanii booda pirezidaantii biyyattii ta'an. Ergasii jijjiramoota bu'uuraa fidan keessaa inni ijoon hojii dhimma weerara koronaavaayirasii irratti hojjetaniidha. Pirezidaantiin duraanii Joon Magufuuliin dhibee balaafamaa kana tuffachuun akkanni garmalee lammiilee biyyattii gaaga'u godhaniiru jedhamuun komatamu. Pirezidaant Saamiyaa Suluuhuu garuu akkuma aangoo qabataniin garee dhimma vaayirasichaa irratti gorsa kennuuf hundeeffachuun irratti xiyyeeffatanii hojjechuu eegalan. Miidiyaaleen pirezidaantii duraaniin luugamamanii turan akka walabaan hojjetan gochuudhaanis maqaansaanii ni ka'a. Pirezidaant Saamiyaa Suluuhuu Hasan pirezidaantii dubartii jalqabaa Taanzaaniyaa fi Afriikaa keessattis dubartii duree biyyaa ta'uun nama siyaasaa jalqabaati Afriikaa keessaa biyyi yeroo ammaa pirezidaantii dubartii qabdu Itoophiyaa yoo taatu, garuu aangoo guddaan harka Ministira Muummee waan jiruuf hagas mara aangoo biyya bulchuu hin qaban. Aadde Saamiyaa Suluuhuu Hasan bara 2014, wayita itti aantuu dura teessuu koree heera biyyattii bocuun fooyyessuu ta'uun filatamanii as siyaasa keessatti daran beekamaa dhufan. Bara 2015 michuu Joon Maagufuulii ta'uun waliin dorgomanii, Itti Aantuu Pirezidaantii ta'uun filataman, bara darbemmoo irra deebiin filataman. Qondaalli siyaasaa umrii waggaa 61 kun tibba duula na filadhaa gaggeessaa turanitti gareen weellistootaa fi kaan isaan dabaalan harmee jedhanii akka isaan waaman itti himaa turan. Kunis aantummaa lammiilee biyyattiif qaban irraati jedhu namoonni isaan beekan. Namoonni siyaasaa itit dhihaatan akka dhugaa bahanitti, Saamiyaa Suluuhuu Hasan nama jabduu Taanzaaniyaan ammallee itti hin fayyadamneedha. ''Akkuma nama siyaasaa kamittuu of ilaalti. Dhugaan jiru garuu kana miti. Isheen dandeettii addaa qabdi. Waliin hojjedheen arge,'' jedhe miseensi mana maree bakka bu'ootaa January Makaambaa. Kaan ammoo isheen goota, siyaasa keessatti qooda guddaa ba'atteetti ittiin jedhu. Haata'u malee akkaataa bulchiinsa isaanii kan pirezidaant Magufuulii irraa dhaalan akkanumaan itti fufsiisu moo jijjiirama fidu kan jedhu gaaffii ta'eera. Keessattuu waa'ee weerara koronaavaayirasii irratti shakkii pirezidaantichi qabaachaa turanii fi ejjennoo falmisiisaa isaan agarsiisaa turan irratti murtee mataasaanii fudhachuutu irraa eegama. Samiyaa Suluuhuu Hasan pirezidaantichaaf amanamoo turanis ejjennoo isaanii irratti nama cichaniidha. Kanaaf ammoo agarsiistuu guddaan, bara 2017 qondaala paartii mormituu ajjeechaa irratti aggaamame jalaa baraaramee hospitaala ture Tundu Issu jedhaman Keeniyaa magaalaa Naayiroobii keessatti dhaqanii gaafatanii ture. Bara 1960 biyya gariin of-dandeesse Taanzaaniyaatti maxxantee jirtu odola Zaanzibaar keessatti dhalatan. Barnootasaanii digirii jalqabaan gosa barnootaa bulchiinsa uummataa (public administration) jedhamuun Taanzaaniyaa keessatti baratan, achii digirii lammataa(MA) UK, Yuuniversitii Maanchistar keessatti baratan. Bara 1978 ogeessa qonnaa fi nama jireenya gadi aanaa jiraatu Haafiz Ameeyir nama jedhamutti heeruman. Garuu erga pirezidaantii itti aantuu ta'anii waliin mul'atanii hin beekan. Ijoollee afur qaban keessaa tokko, Mwanu Haafiz Ameeyir, miseensa mana maree Zaanzibaar ta'ee jira."	https://www.bbc.com/afaanoromoo/oduu-56797532
politics	Balaan lolaa Afrikaa Kibbaatti namoota 250 ol galaafate jedhan aanga'oonni	Afrikaa Kibbaa bulchiinsa KwaaZuuluu-Nataal keessatti balaa lolaa seenaa biyyattii keessatti isa hammaataadha jedhameen namootni 250 ol du'uu isaanii aanga'oonni dubbatan. Kutaalee bulchiinsichaa gariin keessatti roobni ji'atti eegamu takkaatti bu'uun lolaa hamaa dhalatee miidhaa guddoo sababa geessiseef labsiin yeroo balaa akka labsamu aanga'oonni kutaalee bulchiinsaa gaaffii dhiyeessaniiru. ''Seenaa biyya keenyaa keessatti balaa qilleensaa isa hammaataadha'' jedhan aanga'oonni. Sababa lolaan sigigni mudates gamoowwan keessatti namoota hedduu danqeera. Lolaan kun itti fufa tilmaamni jedhus jira. Helikooptaroonni namota bakka nagaa qabu qubsiisuuf yeroo duulaa jiranitti haalli qilleensaa ammallee rakkisaa jira jedhameera. BBC Kibxata darbe duula lubbuu daa'ima ganna 10 maatii isaa afur waliin lolaan fudhatame baraaruuf godhame taajjabaa ture. Hawaasni naannoo wanta lolaan haree dabarsu keessaa lubbuu namaa baraaruuf waan qabaniin tattaafachaa turan. Daandiin saffisaa Darbaaniifi bulchiinsa Ga'uteeng walqunnamsiisuus cufameera. Pireezidantiin biyyattii Ramafoosaan naannicha daawwatanii gargaarsi akka godhamu dubbatanii turan. ''Onneen keessan dhukkubsatus, nuti isiniif jirra'' jechuun dubbachuu isaanii Rooyitarsi gabaaseera. Balaa kanaan humna uumamaati jedhanii ibsaniis gariin yaada isaanii kanatti walii hin galle. Sirna balfiifi bishaan keessa yaa'u akka ta'utti kan hin tolfamne ta'uun duuti akka dabalu sababa jedhu. Kantiibaan Darbaan Mxolisi Kaunda sirni dhabamsiisa balfaafi bishaanii sababa balaa kanaa miti jechuun hangi lolaa mudatee kan eegamuun ol ta'uu dubbatan. Konkolaattotni lolaan fudhatamuu, muktiifi wanti kaan irra kufee manca'uun mudateera. Paastarii naannoo Tongaat kan ta'an Ron Naidoo halkan guutuu wayita hangi lolaa ol adeemaa deemuuf poolisiin konkolaataa lolaan fudhate keessaa reeffa yeroo baasu arguu BBC'tti himan. ''Yeroo jalqabaaf lagni hanga kana guutee arguu keenyaa bir'annaan jiru guddaadha'' jedhan. Balaa kanaan qabeenyi raandii biyyattii biiliyoonaan lakkaawamu manca'uu bulchaan KwaaZuluu-Nataal ibsaniiru. Sirni ibsaa, bishaaniifi kominikeeshiniis miidhameera. Kana keessa hanniifi saamichis hammaateera. Aanga'oonni kun carraa gaarii ta'eefi saamichi akka babal'atu akka hin hayyamne himaa jiru.	https://www.bbc.com/afaanoromoo/oduu-61065559
politics	Maatiin mootii Hindii Paakistaan waliin mormaa turan mo'atan	Manni Murtii Landan maallaqa doolaara miiliyoona 42 (paawundii mil 35) kan baankii UK keessa olkaa'amee ture Paakistaan osoo hintaanee gara dhallattoota maatii mootii Hindiitti akka dabarfamu murteesseera. Waldhabdeen kunis bara 1948 wayita mootiin dhumaa Nizaam paawundii miliyoon tokko baankii UK keessa olkaa'ee, koomishinara olaanaa Paakisitaaniin qabamu kan eegaleedha. Maallaqni kunis dhala isaa waliin amma paawundii miliyoona 35 gaheera. Manni murtichaa maallaqichi kan Paakistaan ta'usaa kan deegaru ragaan omtu hinjiru jedheera. Waladhabdeen jalqabaas bara 1947 bara Biritish Hindii koloneeffattetti ieegale. 'Hyderabad' bulchiinsi giiftii kan turee waraana bara 1948 gaggeefameen Hindiitti makame. Dabarsuun maallaqa kanaas osoo hinturiin haaluma kanaan booda kan taasifameedha. Nizaam, Mir Osmaan Alia Khaan ammoo wayita sanatti qabeenyaan isaa Paakisitaan ykn Hindii keessa akka ta'uuf murtee taasisuu hindandeenye. Maatii isaa garuu maallaqichii  battaluma sanatti gara Hindiitti akka deebii'uuf gaafatulleen Paakisitaan diduushee himu. Falmiin mana murtii kunis maatii saaniifi motummaa Hindii waliin ta'uun kan gaggeefamaa tureedha. Baankiin Biyyaalessaa Westminister kan maallaqni kun keessa olkaa'ames hanga dhimmichi mana murteettiin murtaa'uutti maallaqicha gadhiisuu didee ture. Bara 2019tti dhalasaa waliin maallaqichi gara paawundii miliyoon ol guddachun barame. Paakistaan garuu meeshaa waraanaa bitachuuf jedha maallaqicha kennu shee eeruun mormaa kan turte yoo ta'u, manni murtee dhimmicharratti aangoo qabuu kan Hindii ta'usaafi akka deebii'uuf murteesseera. ''Manni murtichaa maallaqni kan Nizaam waan ta'eef Paakisaaniif akka hinkennamne murteesseera,'' jechuun BBC'tti kan hime ammoo abuukaatoo Pool Heewit akaakayyuu mootichaa kan ta'ee Gaggan Sabherwal ture. Abbookaatichi akka jedhuutti dhimmi maamillisaa wayiita daa'ima tureetti eergalee kun amma wayita inni nama waggaa 80 ta'u xumura argateera. Naajaaf Ali Khaan akkaakayyuuwwan Nizaam keessa tokko kan ta'ees ''Murtee haqaa Maarkus Smitiitti gammanneera,'' jechuun BBC'tti himaniiru. ''Manni Murtii olaanaan iyyata Paaksitaan dhorkeera. Maatiinis murtee kana bara dheeraaf eeggataniiru.'' Ministeerri Dhimma Alaa Hindi ibsa murtee kana simataniiru. Paakistaan ol iyyachuu barbaaduu dandeessi, garuu ta'uus maallaqichi ilmaan akaakkayyu mootii Nizaamii fi Motummaa Hindiitiin ni kennama.	https://www.bbc.com/afaanoromoo/oduu-49916476
politics	Manni Maree Ministeerotaa Naannoo Tigiraayi irratti labsii yeroo muddamaa ji'a jahaaf turu labse	"Manni Maree Ministeerotaa naannoo Tigiraay irratti labsii yeroo muddamaa ji'a jahaaf turu labse. Manni Maree Ministeerotaa har'a wal gahii ariifachiisaa 21ffaa taasiseen nageenya biyyaa tiksuuf labsii yeroo muddamaa kana labsuu ibse. Labsiin yeroo muddamaa kun ji'oota jahaaf kan turudha. Labsii kana kan raawwachiisu qaamolee garaagaraa isaan ilaallatu irraa gareen tokko hundaa'uun Ajajaa waliigalaa humna waraanaa biyyattiin gaggeeffama. ''Garee labsii yeroo muddamaa'' jedhamee waamama. Labsiin yeroo muddamaa kun naannooTigiray hundatti hojiirra kan oolu taha. Manni Marichaa mootummaan bu'uura heeraan nageenya biyyaa fi uummataa tiksuuf dirqama waan qabuuf humna jeequmsa kaasu kamiyyuu ittisuuf itti gaafatamummaa akka qabu ibseera. Labsii kana baasuuf yeroo ammmaa naannooTigiraayitti sochiiwwan heera mootummaa fi nageenya uummataa balaa irra buusan jiraachuu eera. Akkasumas walabummaa biyyaaf qormaata kan tahuu fi mootummaan federaalaa aangoo heera mootummaan kennameef naannichatti akka hojiirra hin oolchine taasifaamaa turuu ibsa. Dabalataan murteewwan mana maree federeeshinii cabsuun hojiin seeraan alaa hojjetamaa turuu ibsa. Kanaaf karaa idileen seera kabachiisuu fi naannicha to'achuun waan hin danda'amneef bu'uura heeraan labsiin yeroo muddamaa kun labsamuu ibse. Labsichis akkaataa heera mootummaa keewwata 93/1 A'n kan murtaa'e tahuu himuun mootummaan tarkaanfii barbaachisaa tahe naannicha keessatti  udhachuuf gargaara jedhan. Ministirri Muummee Itoophiyaa Abiy Ahmad Raayyaan Ittisa Biyyaa kaaba biyyattiitti ergama biyya baraaruu isaa akka bahuuf ajaja kennuufii ibsan. Ministirri Muummee ibsa TV biyyattii irratti dhiyaachuun kennaniin ''humna kana barbadeessuuf kan nuuf danda'ame hunda ni raawwanna"" jechuun ifatti waraanni TPLF irratti labsamuu himaniiru. Tarkaanfii fudhatamaa jiru kanaafis MM, Adda Bilisa Baasaa Ummata Tigraayi (TPLF) kan bara 1990 kaasee aangoorra ture himataniiru. Ministirri Muummee Abiy barreeffama halkan keessa fuula feesbuukii isaaniirratti maxxansaniin, ''TPLF kaampii raayyaa ittisa biyyaa kan Tigraayiitti argamu irratti haleellaa raawwateera. Saamichas raawwachuuf yaalii taasiseera,'' jedhaniiru. ''Haata'u malee, waraanni kun kan waggoota digdamaa oliif uummata Tigraay tiksaa tureedha'' jedhan. Itti dabaluunis, TPLF raayyaa ittisaa haleeluufi saamuuf ka'eera. Gama Daalshaahiitinis waraanni banameera jechuun lolli ifatti eegalamuu mirkanneessan. Taateen kunis erga muddamni mootummaa fadaraalaa fi aanga'oota naannoo Tigraay jidduu ture baatiiwwan muraasaa asi dabalaa dhuufuun wal qabatee kan mudateedha. TPLF buulchiinsi Abiy 'Fulbaana darbee kaasee weerara COVID-19 akka sababaatti fudhachuun aangoorra turuuf yaalii gochaa jira' jechuun balaaleffata. Gama biraatiin ammoo aanga'oonni mootummaa federaalaa yeroo baay'ee hokkora biyyatiitti bakkeewwan adda addaatti umaman duuba jira jechuun TPLF himatu."	https://www.bbc.com/afaanoromoo/oduu-54809245
politics	Ameerikaan yaaliin misaa'eel Chaayinaa yaaddeessaadha jette	"Jeneraalli waraanaa olaanaan Ameerikaa yaaliin misaa'ela 'Hypersonik' jedhamu Chaayinaan taasifte taatee 'Sputnik' yookan saatalaayitoota aartifishaalii Sooviyeet Onkololeessa 4, bara 1957 yeroo jalqabaaf Orbiitii irra qubate waliin kan walitti dhihaatudha jechuun ibsan. Mark Milley gaaffiifi deebii Bloomberg waliin taasisaniin ' waraanni Chaayinaa saffisaan bal'achaa jira' jechuun ibsan. Fayinaanshiyal Tayims akka gabaasetti ammoo, yaaliin Chaayinaan taasifte kun waraana Ameerikaa hedduu rifaasise. Chaayinaan garuu yaalii taasifte jedhamtu kana haaluun xiyyaarota nam-maleessa gara hawaatti ergamanidha jetti. Qondaalli Waraanaa Ameerikaa Jeneraal Milley garuu, ""wanti argine yaalii meeshaa waraanaa cimaa 'hypersonik'ti. Kun baayyee waan nama yaaddessudha. Hammam akka taatee 'Isputnikiin' akka walfakkaatu hin beeku garuu isumatti dhihaata. Xiyyeeffannaa jabaa waan qabudha,"" jechuun Bloombertti dubbatan. Yaadni qondaala waraanaa kanaa yaaad jalqabaa gama Ameerikaatii dhimma yaalii misaa'elaa Chaayina irratti kenname yoo ta'u, Chaayinaan yaalii Misaa'elaa lama akka taasiftetti himu. Gabaasaleen akka mul'isanitti ammoo meeshaan waraanaa Chaayinaan tibbana yaalte kuni Meeshaalee Nukilaraan guutamaniifi dandeettii humna qilleensaa Ameerikaa haleeluu akka danda'utti ibsame. Bara 1957 Sooviyeet 'Spuutnik' dhukaasuun Ameerikaa naasuu hamaa keessa kan naqxee ture yoo ta'u teekinilojiidhaan gara fuuladuraatti tarkaanfatteetti jedhameefiis ture. Gochi Sooviyeet kun pirezedaantii Ameerikaa yerosii John F Kennedy xiiqii keessa galchuun Ameerikaan nama Addeessa irra qubachiifti jechuun waadaa galanii yeroo waggaa kudhan hin guunne keessatti milkeessan. Dubbi Himaan Pentaagon John Kirby, Roobii darbe yaada Generaalichaa irratti deebii kennaniin ""Kuni teeknolojii nuwajjin walqabatu miti.waa'ee kanaa sekendiidhaafuu waan nuti yaannee hin beekne"" jedhan. Itti dabaluunis Ameerikaan humna waraanaa ishee cimsachaa dandeettii teeknolojii waraanaa ishees gara misaa'eloota Hayipersonikiitti ammayyeefachaa jirti jedhan. Misaa'eloonni Hayipersoonikii kuni saffisa saffisa sagalee dachaa shaniin caalu kan qabanidha. Kana maleesa misaa'eloota idileen jiran caalaa samiirratti gaggaragaluu kan danda'anii fi carraa humna qilleensaatiin haleelamuu gadi aanaa ta'es qabu. Torbee darbe Ameeerikaan Wiirtuu Nasa Kan Virginiyaatti argamurraa Misaa'eloota kana lama yaaliidhaaf dhukaastee ture. Yaaliin kuni ""Guddina irra jirru quba qabaadhaa"" ergaa jedhu kan qabudha jedhan qondaalli Ameerikaa kuni. Gen Milley akkas jechuunis waraana Chaayinaa akeekkachiisan ""waraanni Chaayinaa warra lafoon lolaa turee fi baayyina qabu akkasumas hanga naannoo bara 1979 tti ture irraa amma hidhannoo hunda kan qabuu fi fedhii Addunyaa hunda gahuu qabaachuurra gaheera"" jedhan. Pirezedaantiin Ameerikaa Joyi Baayiden, hariiroo Ameerikaa fi chaayinaa kana ""dorgommii istiraateejikiiti"" jechuun ibsan. Qondaalli waraanaa Ameerikaa amma dhimma misaa'ela Chaayinaa irratti yaada kennan kuni ji'a darbe keessa gita isaanii Chaayinaatiin 'Ameerikaan Nukilara hin dhukaastu' jechuun jechuun erga mirkaneessaniifii hojii isaanii akka gadhiisan gaafatamanii ture. Haa ta'uutii qodaalichi yaadni yeros kennan ' qaama hojii fi dirqama kiyya keessatti hammatamedha' jechuun deebii kennan."	https://www.bbc.com/afaanoromoo/59059827
politics	Hogganaan fonqolcha Burkinaa Faasoo Leetanaa Konoleel Daamibaa eenyuu?	"Dargaggeessa dhimma waaraanaa irratti Ameerikaa fi Faransaayitti leenji'e, Leetanaan Konaleen Pool-Henarii Saanda'ogoo Daamibaan Burkinaa Faasoo keessatti fonqolcha motummaa gaggeessuun aangoo siyaasaa dhunfate. Innis boromtuudhuma waggaa dhalootasaa 41ffaa kabajateetti pirezidaantii ofii jechuun of muude. Taateewwan fonqolcha motummaa haalaan dabalaa jiru kanas bara darbe keessa Hogganaa Olaanaan Dhaabbata Gamtoomanii Antonii Gutareez ''weerara fonqolchaa'' jechuun sodaa qaban ibsanii turan. Kan kanaan dura Sudaaniitti eegalamee daangaa qaxxamuree Maayimar gahuun ammas bara haaraa kanas itti fufee jira. Maddi oduu Rooyitarsi akka gabaaseetti, Let. Konooleel Daamibaan Wiixata Amajjii 24, 2022  istuudiyoo ifa -xinnoo qabu keessa taa'uun, pirezidaantii biyyattii duraanii kan amma hidhaarratti argaman Rook Kaabore aangorraa buusuu karaa kaapiteenii isaanitiin beeksiisan. Let. Koloneel Daamibaan aangoo ''Pirezidaantii Gootoota Sochii Nageenyaafi Deebiisanii Ijaaruu'' jedhu qabachuun, hoggantoota waraanaa hoggansa qindoomiinaa sadii Afriikaa Lixaa hundeesse. Tokkooffaan Kolooneela surra qabeessa Giinii, Maanaadii Duumbooyaa kan bara 1981tti dhalate yoo ta'u, inni lammaffaan ammoo Kolooneela Maalii Asimii Gootaa kan bara 1983tti dhalateedha. Qondaaltoonni waraaanaa kunneenis biyyoota Afriikaa heddu biratti loogiifamanii fi  biyyoota Liixaa biraatti ammoo qawween waan aangoo dhunfataniif qeeqaman illeen, sadanu ammoo biyyasaanii kan Faransaayiin kolooneefataamaa turte keessatti deeggarsa guddaa qabu. ''Hanga beeknuutti kun fonqolcha miti,'' jedha barsiisaa Juulinee Traa'ore wayita taatee umameef gammachusaa ibsachuuf magaalaa guddoo Burkinaa Faassoo Ogaaduguu keessaatti AFPtti dubbateetti. ""Kun gochaa biyya namoota dandeettiin hinqabneen bulfamaa turte bilisa baasuuti'' jedhan barsiisaan kun. Ilaalchi kunis osoo Let' Konkoleen Daamibaan erga aangoo qabateen booda ummataaf haasaa kan taasisan kaleessa ture. Kunis qondaalli kun ija ummataa kan soodatu ykn pirezidaantii ta'u kan shakkisiisuudha jedhu kaan. Maddi tika Afriikaa Lixaa hidhata gaarii qabu tokko BBCtti akka himeetti: ''Nama baayyee dubbatu miti, garuu yoo dubbatuutti qaliidhaan fudhachu qabda.'' ''Nama dandeettii hoggansaa dhalootaan keennameefi nama kanneen ajaju waliin walitti dhiheenya gaarii qabuudha. Isaaf bu'aawwan lafarra jiranitu isaaf caalaa barbaachisaadha.'' Akkasumas Let. Kolooneel Daamibaan ogeessaa akaadaamiis ni fakkaata. Kitaaba Waraanaa fi Shororkeessaa Afriikaa Lixaa - Deebiiwwan Sirrii hintaane? jechuun barreesseera. Kitaabichis dhimma rakkoo cimaa Burkinaa Faasoo mudate, haleellaa rephee loltoota Islaamaa kan erga 2015 kaasee du'a namoota 2,000 fi barattoonni 300,000 barnoota malee hafuun manneen barnootaa akka cufan taasisee qeeqa. Ibsa bakka isaa kaapteenaan fonqolcha motummaa beeksiiseen dubbifame irratti, Let. Koloneel Daamibaan sababii guddaan akka Mr Kaaboreen aangorraa kaafaman taaseesee haala nageenyaa badaa adeemeedha. Let Koloneel Daamibaan torbanoota torbaan dura duula farra shororkessummaa kaaba biyyattii keessatti gaggeeffame hogganusaatiin pireezidaantichaan guddinni kennamuf illeen hogganaasaa aangoorraa kaase. Tarkaanfiin ajjeechaa miseensoota humna nageenyaa 50 Muddee keessa Mr Kaabooreen raawwatame waraanni akka itti aaruuf caalaa kakaasee. Maddeen tikaa akka jedhaniitti Let. Kolooneenis murtee hoganaasaa duraa aangoorraa kaasuu fudhachu baayyee waan nama dinqsiisiu hin ta'e, sababii ''walakkaa tarkaanfiiwwan hogganaansaa duraanii fudhate nama raawwachu hin dandeenye ta'eef,'' jedhu. ''Innis dhimma riphee loltoota jahaadistootaa akka rakkoo walxaxaa, karaa waraanaa qofaan furamu hin dandeenyeetti ilaala. ""Loltuudhaaf kaan jechuun waan salphaa miti, garuu ammoo inni nama waan yaadu dubbatuudha,'' jedha maddichi. Seenaan dugduubee Let. Koloneel Daamibaa qondaaltoota waraanaa Burkinaa Faassoo kaaniin walfakkaataadha. Innis akkaadaamii waraanaa Faransaa keessatti barachuun saayinsiiwwan qorannoo yakkaatiin diigrii lammaaffa dhaabbata beekamaa irraa argateera. Ittaansees eegdoota pirezidaantii keessa hojjateera. Dhiheenya kana keessa ammoo Daamibaan haala waraanaa milishoota Islaamaa Afriikaa Lixaa keessatti babalifataa jiran walqabatee Ameerikaatti leenjii loltummaa argateera. Ajajaan US Afriikaa New York Times'f akka mirkaneesseetti,  Let Koloneel Daamibaa koorsiiwwan waraanaa Ameerikaatti fudhachuun bara 2010 hanga 2020tti leenjii'uun seera waarana hidhannoo fi eegumsa mirgawwan namoomaa irratti qajeelfamoota fudhachu mirkaneesseera. Garuu ammoo maddi tikaa BBC'n dubbise, Let. Koloneel Daamibaan humnootii alaa kamiifu galata galchuuf akka hin eegne dubbata. ''Afriikaan rakkoolee isheetiif warra liixaa ykn qaama kamu irratti hirkachuurra, ofiin furuu akka qabdu amana.'' Deeggartoonni Let. Kooleneel Daamibaa wayita fonqolcha raawwatameef gammachusaanii Ogaadhuuguu keessatti ibsaniitti, alaabaa Raashiyaa qabatachuun milishoota Islaamaa waraanuurratti deeggarsa akka taasiftuuf gaafataniiru. Gaaffii kanas maalii irraa fudhatan. Juntaa Maalii garee waraanaa Raashiyaa galchuun riphee looltoota injifachuuf akka lolu hime ture."	https://www.bbc.com/afaanoromoo/oduu-60150780
politics	Baqattoota Eertiraa naannoo Amaaraa qubatan lolaan qormaata biraa itti ta'e	"Baqatoonni Eertiraa naannoo Amaaraa kaampii buqqaatota Alam-waac jedhamu keessa qubatanii jiran, lolaan waqtii gannaa haala isaan keessa jiran hammeessuu BBC'tti himan. Kaampii isaanii lolaan irra garagalee akka jiruufi dukkaana isaan keessa jiraatan bishaaniin liqimfamuu himu. Lafti gogaan itti baqatan dhiyeenya isaanii akka hin jirrellee dubbatu. ""Lafti naannichaa caffaa'aa waan ta'eefi bishaan waan qabatuuf, socho'uun ulfaataadha. Balaa guddaa qaba,"" jetti baqattuun kaampicha keessa jiraattu Aadde Yoodiit. Akka isheen jettutti baqattoonni kaampii kana keessa jiran waraana naannoo Tigraay keessa ture dheessuun kan garas dhufan yoo ta'u, hedduun isaanii achi gahuuf faddaaltotaafi namoota isaan daddabarsaniif maallaqa guddaa kafalaniiru. Erga achi gahanii booda kampicha keessatti hanqinni nyaataa fi dhiyeessii fayyaa akkasumas rakkoon nageenyaa akka isaan mudate kan himan baqattoonni kunneen, qaamni mootummaas ta'e dhaabbileen UN rakkoo jiru fooyyessuuf tarkaanfiin fudhatan hin jiru jechuun komatu. Isaan kana haa jedhan malee, UNHCR dhiyeessii nyaataa fooyyessuuf deeggarsa maallaqa eeggataan jira jedha. Dabalataan kaampicha keessa eegumsi akkasumas tajaajilli fayyaa fooyya'aan akka jiraatu aanga'oota mootummaa Itoophiyaa waliin mari'ataa akka jiru beeksise. Kaampii naannoo Amaaraa Aanaa Dabaat keessatti argamu kana keessa baqattoonni Eertiraa 10,000 ol akka jiraatan himama. Baqattoota achi qubatan kan gargaaru Habta'aab Iyyoob akka jedhutti ""kaampichi lafa qonnaa mijataa hin taane irratti waan ijaarameef, dukkaanni baqattootaaf dhaabame lolaafi bubbee dandamachuu hin danda'u"". Walumaagalatti naannichi jireenyaaf mijataa miti jedha. ""Daa'imman addatti caalaatti miidhamaa jiru, beela'aas jiru,"" jedha Habta'aab. ""Biyya keenyaa baqannee kan baane, daa'imman keenyaaf egeree fooyya'aa uumuuf ture,"" jetti Aadde Yoodiit. Kaampii baqattoota Eertiraa Tigraay keessaa ture keessaa waraana baqatanii bahanii, Alam-waacitti ammoo haala jireenyaa hammaataati bahuu himu. Baqattootni Eertiraa kuma 100tti siqan waraanni Tigraay eegaluun dura kaampiiwwan baqattootaa naannoo Tigraay keessa jiran Addi Haarish fi Maay Ayinii jedhaman keessa jiraachaa turan."	https://www.bbc.com/afaanoromoo/articles/cw98401q8r0o
politics	Ajjeechaa Joorji Filooyidiin poolisoonni duraanii lama hafan hidhaan adabaman	Poolisoonni duraanii Minayaappolis lama Joorji Filooyid yeroo to'annoo jala oole gargaarsa godhan himata mirga siivilii federaalaa jalatti himatamuun adabbiin irratti darbe. Namni J Aleeksaander Ku'engi fi Too Taayoo jedhaman ji'a Guraandhalaa keessa mirga siivilii nama gurraacha hidhannaa hin qabnee sarbuun himataman. Poolisoonni duraanii kunneen kunuunsa gochuu fi ykn ammoo gidduugaluu dhabuu isaaniin himatamaniiru. Ku'eengi hidhaa waggoota sadiin yoo adabamu, Taayoon ammoo hidhaa ji'oota 42 tahu irratti darbe. Ajjeechaan Joorji Filooyid nama daandiirra tureen waraabame akka adunyaatti fincila kaaseera. Daqiiqota sagal tahaniif poolisiin Deerik  Chuuvan jedhamu morma Joorji Filooyid irra jilbeenfachuun yoo turu, Ku'eengi ammoo miila isaa qabeeraaf. Taayon ammoo namootni daandii irraa mormaa turan akka irraa hin qabne ittisaa ture. Deerik Chuuvan yakka ajjeechaan ji'a Waxabajjii keessa adabbiin irratti muramuun mana hidhaa keessa jira. Poolisoonni bakkicha turan Taayoo ganna 36, Ku'engi 28 fi poolisii sadaffaan Toomaas K Leen ganna 39 tahe, ''tahe jedhanii deeggarsa yaalaa [J Filooyid] akka hin arganne godhaniiru'' jedhamuun himatamaniiru.\nLeen torban darbe waggaa lamaa fi walakkaan akka adabamu irratti murtaa'e.\nLeen si'a lama poolisii morma Filooyid irra jilbeenfate Chuuvan gara cinaatti akka naanna'uu fi afuura baafachuu akka danda'u yeroo gaafatu dhagahama.\nPoolisoonni lameen Ku'engii fi Taayoon yeroo murtiin isaan irratti darbu homaa hin dubbanne.\nGaruu Taayoon yeroo hidhaan irratti darbe ''lammaffaa dhalachuun qaba ture'' jedhee dubbate.\n''Yeroon gara mana hidhaa sanatti deemaa ture macaafa Qulqulluu fuudheen abaarsa kana hundaaf deebiin isaa maal akka tahe barbaadaan ture. Garuu hin arganne'' jedhe.\nJaalalleen Filooyid guyyaa sana homaa diddaa hin agarsiifne ture. Calliseema sodaatee ture jette. Taayoon gara mana hidhaa yeroo deemus ''atis mana hidhaa dhiphoo sana keessatti yeroo sodaan sitti dhagahamu, Filooyiditti maaltu akka dhagahamaa ture yaadadhu,'' jette.	https://www.bbc.com/afaanoromoo/articles/cxwmr43vjdno
politics	'Carraa dhumaa tokko qabna, nagaa buusuuf marii biyyaalessaa qofa' - Leencoo Lataa	Furmaanni rakkoo siyaasa Itoophiyaa qaamoleen siyaasaa gadi taa'anii mari'achuun, akkamiin walii wajjin  jiraanna kan jedhu irratti wal tahinsa irra gahuu qofa jedhan namni siyaasaa Leencoo Lataa. Itoophiyaan erga MM Abiy Ahimad bara 2018 gara aangootti dhufanii jijjiirama siyaasaa keessa galtus, nageenyi biyyattii walitti fufinsaan boora'uu fi hanga waraana Tigiraayitti galamuun goolama siyaasaa guddaa fideera. Garaagarummaa ilaalcha siyaasaa uumame irraa ka'uun gara waraanaatti kan galame kan naannoo Tigiraay qofa osoo hin taane, walitti bu'insi saboota gidduutti darbee darbee mudatu rakkoo biraa taheera. Namni siyaasaa gameessi Obbo Leencoo Lataa biyyattii tasgabbeessuuf marii biyyaalessaa gaggeessuutu furmaata jedhan. ''Gadi taa'anii Itoophiyaa akkamii yoo taate hundi keenya keessa jiraachuu dandeenya? Mirgi sabootaa akkamiin hojiirra oola? kan jedhu irratti mari'achuu barbaachisa,'' jechuun BBCtti himan. ''Rakkoo waggoota 50f walitti qabamaa ture irratti mari'achuu qabu. Carraa dhumaa kana qabna. Wal mari'annee biyya akkamii keessa jiraachuu qabna kan jedhu irratti wal tahuu qabna. Gariin waa kennee gariin waa fudhatee.. haga ammaa garuu kaniin jedhe fudhadhuu malee sirni Itoophiyaa wal mariidhaan ijaaramee hin beeku.'' Lolli Tigiraay keessatti humnoota TPLF fi mootummaa federaalaa gidduutti erga banamee amma ji'oota saddeet lakkoofsiseera. Garuu ammayyuu furmaata waaraa osoo hin argatiin turuun lubbuun kumaatamaan tilmaamamu darbuun miliyoonotaan uummanni qe'ee isaa irraa buqqa'uun, beelaafi darara garaagaraaf saaxilamaa akka jiru dhaabbileen deeggarsa namoomaa adda addaa himaa turan. Obbo Leencoon qaamoleen lamaan maaliif wal dhaban? Akkamiinis gara furmaatatti dhufuu danda'u kan jedhu gaafatamanii, ''jaratu himachuu qabu. Maal irratti akka wal dhaban himachuu qabu. Wal dhabbiin Itoophiyaa keessa garuu Itoophiyaan biyya akkamiiti kan jedhu irratti, hundi inni qawwee qabus isa hin qabnes wal dhabbiin jira,'' jedhan. ''Itoophiyaan biyya afaan tokkicha dubbatudha kan jedhantu jira. Lakkii, biyya sabaa fi sablammiin keessa jiraatudha kan jedhutu jira. Lakkii, inumaayyuu as keessaa baanee biyya walaba taate ijaarranna kan jedhutu jira,'' jedhan Obbo Leencoon. Mootummaan federaalaa qaama shororkeessaa jedhee farraje TPLF walin lolatti jira. Gariin dhukaasa dhaabuu labsus waraanichi naannoo Affaar keessatti ce'eera. TPLF dhukaasa dhaabuuf haal-duree kaa'us mootummaan Itoophiyaa garuu ulaagaa isaanii kana hin simanne. Lolli kun hoo qaama tokkoof injifannoo fiduun nagaa buusuu danda'aa? gaaffii jedhu Obbo Leencoon: ''lolli kamiyyuu nagaa buusuu hin danda'u. Nagaan kan argamu haasaa nagaan qofaani. Lola kamiyyuu abbaan fedhe yoo injifate nagaa fiduu hin danda'u,'' jedhan. Dargiin warra Haayilesillaasee fixee aangoo qabate kan jedhan Obbo Leencoon, Dargiinis qawweemaan ari'amee Mangistuun Zimbaabuwee gale. Ammas waggaa 30 booda lolatti deebine kan jedhan namni siyaasaa kun, kana irraa barree ammaan booda lolli nu gahuu qaba jechuun mariidhaan furmaanni argamuu wayya jedhan. Obbo Leencoo Lataa waggaa sadii dura ture gara biyyaatti kan galan. Garuu haalli yeroo isaan biyyatti galan tureef kan har'aa baay'ee garaagarummaa qaba jedhan. Yeroo sana ho'aa ture, gammachuu ture, mootummaan kun biyya keessaa fi alaan deeggarsa guddaa qaba ture jedhanii, amma ''waan hunduu bushaa'eera'' jedhan. Kanaaf haala waggaa sadii dura tureen ibsuun hin danda'amu, haala ammaa irraa ka'uun ibsuu qabna jedhan.	https://www.bbc.com/afaanoromoo/oduu-57949493
politics	Obbo Baqqalaa Garbaa: 'Duulli miidiyaalee nurraa haa dhaabbatu'	"Mana Murtii Federaalaa Sadarkaa Jalqabaatti dhaddachi ramaddii Araadaa galmee qorannoo duraa Obbo Jawaar Mahaammad fa'i irratti dhaddacha Wiixata Hagayya 24 oolen ragaa abbaa alangaa tokko dhaggeefateera. Dhaddacha kaleessaan ragaan abbaa alangaa golgaa/magaarajaa duuba ta'uun jechasaanii kennan. Oolmaan dhaddachaa kaleessaa iyyata shakkamtootni fi abbaan alangaa beellama darbe irratti dhiyeesan irratti ajaja kennuun eegalame. Beellama darbeen Obbo Jawaar Mahaammad fi Obbo Baqqalaa Garbaa miidiyaalen heeyyama isaanii malee suuraa isaan kaasaa akka jiran fi manni murtichaa gochaan kun akka hin raawwatamneef ajaja akka kennu gaafatanii turan. Abbaan seeraa galmee qorannoo duraa Obbo Jawaar fa'i qabatanis heeyyama shakkamtootaa malee suuraas ta'e suur-sagalee waraabun mirga shakkamtootaa kan dhiibudha jedhan. Akkasumas mirga bilisa ta'anii ilaallamuu isaanii kan dhiibu waan ta'ef miidiyaaleen oolmaa dhaddachaa gabaasun alatti suur-sagalee shakkamtootaa akka hin waraabne ajajeera. Iyyatni Obbo Jawaar fa'in dhiyyeefatanii turan inni biraan dhaddacha keessatti hirmaachaa kan jiran poolisoota federaalaati haa ta'u dhaddachi maatiwwan keenyaaf hin heeyyamamne jechuun dubbatan. Abbaan seeraas poolisootni dhaddacha keessatti argaman eegumsaaf akka ta'e hubachiisun kanaan booda garuu miseensootni maatii shakkamtootaa afur hin caalle dhaddacha keessatti argamuu akka danda'an ajaja kennaniiru. Dhimmi bilbila qabatanii dhaddacha seenuu dhimma Mana Murtii Federaalaa Sadarkaa Jalqabaa dhaddachi ramaddii Araadaa ajaja itti kenne keessaa tokkodha. Abukaatoowwan shakkamtootaa ""nuti bilbila qabannee seenuu dhorkamaa jira. Abbootin alangaa garuu bilbila qabatanii akka seenan taasifamaa jira. Nu lachuuf yaa heeyyamamu yookin immoo nu lachuu yaa dhorkamnu"" jechuun gaafatan. Manni murtichaas abbootin alangaas ta'e abukaatoowwan shakkamtootaa bilbila qabatanii dhaddacha akka hin seenne ajajeera. Gaazexeessaan OMN Mallasa Dirribsaa beellamawwan kanaan dura turan irratti maatisaa bilbilan akka haasofsiisu akka heeyyamamuf mana murtichaatti irra deddeebin iyyataa ture. Olmaa gaafa Wiixataan manni murtichaa gaazexeessaa Mallasa Dirribsaa maatisaa bilbilaan akka argatu akka taasifamu ajaja kenneera. Yeroo itti qabamanii as herreegni baankii isaanii akkasumas kan maatii isaanii ugguramee akka jiru kan himan Obbo Jawaar Mahaammad poolisiin qorannoosaa waan xumuref uggurri herreega baankii keenyarra kaa'ame yaa kaafamu jechuun gaafatan. Kana malees, namootni Siiraaj jedhaman kumaatamaan lakka'aman maallaqni isaanii akka hin sochoone dhorkamuu dubbatan. Godinaalee akka Harargee Lixaa fi Arsii keessatti immoo abbootin qabeenyaa ""maallaqa Jawaarin daldaltu jedhamuun qabeenyi isaanii saamamaa jira"" jechuun rakkoon namootarra gahaa jira jechuun kun akka dhaabbatu gaafatan dubbatan. Abbaan alangaa gama isaaniitin iddoo rakkoon Obbo Jawaar jedhan kun yoo itti himame dhimmicha furuuf akka hojjetan dubbatan. Gama biraatin, herreegni baankii shakkamtootaa fi maatii isaanii mana murtichaan akka hin ugguramen kan dubbatan abbaan seeraa galmee Obbo Jawaar fa'i harkaa qaban shakkamtootni qaama herreega baankii isaanii uggure akka gaafatan dubbatan. Obbo Baqqala Garbaa gama isaaniitin ""adeemsi kun falmii mootummaa fi mormitoota gidduutti taasifamaa jirudha. Mootummaan mana murtiitti fayyadamuun mormitootni siyaasa keessatti akka hin hirmaanne taasisaa jira"" jechuun dubbatan. Kana malees duulli miidiyaa irratti raawwatamaa jiraachuu kan himan Obbo Baqqalaa Garbaa ""duulli gama miidiyaatin nurratti adeemaa jiru nurraa yaa dhaabbatu yookin ammoo akka ofirraa ittisnuuf carraan nuf yaa kennamu"" jechuun gaafatan. Duulli isaan fi maatii isaanii irratti adeemsifamu lubbuu maatii isaaniif yaaddoo akka ta'e kan himan Obbo Baqqalaa Garbaa manni murtichaa miidiyaalen mootummaas ta'e dhuunfaa gochaa kanarraa akka of qusatan ajaja akka kennuf gaafatan. Maatii isaaniif eegumsi akka taasifamu gaafataniiru. Manni murtichaas yaada shakkamtootaa fi abbootii alangaa erga dhaggeeffatee booda ragaalee abbaa alangaa hafan dhaggeeffachuf Hagayya 20 bara 2012ti beellama qabateera. Poolisiin Jawaar Mohaammad, Obbo Baqqala garbaa dabalatee namoota 12 biroo ajjeechaa Hacaaluu booda hookkara uumuun, reeffa Hacaaluu Finfinneetti deebisuun, ajjeechaa poolisiifi yaalii ajjeechaa qondaaltota mootummaan shakkuun to'atu ibseera. Yeroo ammaa galmeen qorannoo duraa taasifamaa kan jiru yoo ta'u hanga yoonaa himannaan irratti hin banamne."	https://www.bbc.com/afaanoromoo/oduu-53897731
politics	Lola Tigraay Itoophiyaa: Haala Itoophiyaa keessaan 'daran yaadda'u' qondaalli UN himan	Haalli Itoophiyaa keessaa ''haalaan yaaddessaafi tasgabbii kan hin qabnedha'' jechuun yaadoo qaba ibsan Komishinarri Olaantuun Mirga Namoomaa UN Micheel Baacheleet. Baacheleet kana kan jedhan ibsa gaafa Roobii kennaniin yoo ta'u, lola Tigraay keessaan lammiilee nagaarratti ''dhiibbaan cimaa'' gahu ibsaniiru. Himannaa qondaala UN'f deebii kan kennan Pirees sekiretariin waajjira ministira muummee Itoophiyaa, himannicha balaaleeffataniiru. ''Waa'ee Tigraayis ta'e Itoophiyaa wanti tasgabbii dhabe hin jiru,'' jechuun Rooyitarsiif deebisan. Aadde Billaneen mootummaan federaalaa nageenya deebisuuf ga'umsa cimaa qaba jechuun himan. Mootummaan Itoophiyaa jalqaba torban kanaa ibsa baasen oppireeshiniin ''olaantummaa seeraa kabachiisuu'' xumuramutti akka jiru ibseera. Gabaasni lolli akka jiru ibsu dhagahamu isaarrattis Dubbii Himaa Koree Labsii Yeroo Muddamaa Naannoo Tigraayitti hundaa'e kan ta'an Ambaasaaddar Reediwaan Huseen bakkeewwan loltoonni TPLF'tti hidhata qaban faffacaa'ani lolan akka jiru himaniiru. Qondaalli olaantuu mirga namoomaa UN Baacheleet bakkeewwan lolli jiraachuu odeeffatan keessaa dhihoo Magaalaa Maqalee, Shiraaroo, Aksum, akkasumas Abiy Addi maqaa dhahaniiru. Mootummaan Itoophiyaa si'achi hoggantoota TPLF ajajni hidhaa itti bahe adamsanii akka hidhuuf akka sakatta'insa itti fufe ibseera. Lola Tigraay keessa taasifameen lammiileen nagaa akka miidhaman, qabeenyi namoota dhuunfaalle miidhamu Baacheleet himaniiru. Dabalataan, saamichi, ukkaamsuun akkasumas haleellaan saalaa dubartootaa fi shamarran irratti xiyyeeffate raawwate jechuun ibsan. Odeeffannoo dargaggoonni Tigraay hawaasa isaanii akka lolan qacaramuu dhageenyeen ''yaaddofneerras' jechuunis ibsan. Haa ta'u malee, dubbii kanaaf qaamni himatame hin jiru. Himannaa isaan bira gahan kunneen guutummaatti mirkaneessuun garuu sababa tajaajilli telekoomii adda citeef akka rakkoo ta'e himan. Baacheleet sababa kanaaf qaamni walaba ta'e waa'ee mirga namoomaa hordofu barbaachisa jechuun himan. Haa ta'u malee, mootummaan Itoophiyaa irra deddeebbiin ofii akka qoratu ibseera. Yoo deeggarsa barbaanne ofuma keenya gaafanna jechuun Ambaasaaddar Rediwaan, Dubbii Himaa Labsii Yeroo Muddamaa Naannoo Tigiraay dhihoo kana dubbataniiru. Waliigaltee deeggarsa ummata Tigraayif dhaqqabsiisuun wal qabsiisees dhaqqabinsi dhorkaa akka hin qabaanne taasifamu qaba jedhan Baacheleet. Ambaasaaddar Reediwaan ammoo waliigalteen UN waliin taasifame isaan [UN] deeggarsa akka taasisan garuu mootummaatu adeemsa isaa oggannaa jedhanii dubbatanii turan. Tajaajiloonni bu'uuraa kanneen akka bishaan, telekomii, ibsaafi kaan akka gadhifamullee qondaalli UN gaafataniiru. Tajaajiloonni kunneen akka bakkatti deebi'an suphaa akka taasifamaa jiruufi dhihootti akka gadhiifaman mootummaan Itoophiyaa ibsuun ni yaadatama. Haasaan jibbinsaa fi loogiin dhalattoota Tigraay addatti fo'e adeemaa jira kan jedhan Baacheleet, kun waldhibdee biraaf sababa ta'u mala jechuun akka sirratu mootummaa gaafataniiru. Komishiniin mirga namoomaa Itoophiyaas komiin akkanaa irra deddebbiin akka bira gahu ibsuun qaamolee mootummaa waliin mari'achuun akka sirrattu hubannoorra gahamu ibsee ture. Mootummaan Itoophiyaa gama isaatiin kanneen TPLF waliin hidhata qaban irratti malee lammiilee nagaa irratti akka loogiin kamuu hin raawwanne, gocha akkasiis akka balaaleeffatuu kana dura himannaa irratti ka'ef deebisee ture. Qondaalli UN Naannoowwan Itoophiyaa garaagaraattis walitti bu'iinsi hawaasaa mudachuu ibsuun kanaanis lubbuun darbuu himan. Akka fakkenyaattis Naannoo Benishaanguliifi kaan kaasan. Lolli naannoo Tigraayiitti kan guyyaa Ministirri Muummee Itoophiyaa Abiy Ahimad humnoota TPLF kanneen Izzii kaabaa irratti halleellaa raawwataniiru jechuun himatan irratti tarkaanfiin akka fudhatamuf itti ajaje Sadaasa 04, 2020 eegale. Ministirri Muummee Abiy ajaja kana kan ajajan deebii haleellaan buufata waraanaa loltoonni mootummaa federaalaarratti humnootii TPLFn fudhatame akka ta'e ibsan. Lola kanaan wal qabatees namoonni dhibbaan lakkaa'aman lubbusaanii yoo dhaban, kanneen gara 50,000 tahan ammoo qeee'aasaaniirraa buqqa'uun gara Sudaanitti baqataniiru.	https://www.bbc.com/afaanoromoo/oduu-55255890
politics	Jeettiin waraanaa Raashiiyaa mana jireenyaarratti kufee paayilatoota galaafate	Xiyyaarrii waraanaa Raashiyaa kibba Saayibeeriyaatti naannawa manneen jireenyaa irratti kufee caccabuu aanga'oonni naannichaa himan. Xiyyaarri waraanaa Sukhoi Su-30 jedhamu magaalaa Irkutsk keessatti gamoo jireenyaa abbaa darbii lamaa irratti kufuu bulchaan naannichaa kan ta'an Igor Kobzey barreeffama Telegraam isaanii irratti barreessaniin himan. Bulchaan kun akka jedhaniitti, balaa xiyyaaraa qaqqabe kanaa dowwachuf bakka taateen kun itti mudateetti argamaniiru. Akka isaan jedhaniitti, balaliiftoonni xiyyaarichaa lamaanu kan du'an yoo ta'u, jiraattoonni miidhaman kamu akka hin jire dubbatan. Akka Ministeera Haalawwan Balaa Tasaa Raashiyaatti, jeettiichi kan kufee caccabe osoo balaliinsa yaalii taasisaa jiru ture. Waraabbiiwwan viidiyoo miidiyaalee hawaasaa irratti qoodaman akka agarsiisanitti, xiyyaarichi osoo caccabee ibiddi itti hin qabatiin dura kallattiin gara dacheetti balalii'aa akka tureefi samii keessatti aara gurraacha gadhiisaa akka ture agarsiisan. Waraabbiin viidiyoo inni gara biraa ammoo hojjattoonni balaa ibiddaa osoo ibidda dhaamsanii agarsiisa. Koreen qorannoo mootummaa Raashiyaa gama isaatiin seerawwan nageenyaa qilleensaa cabuu ilaalchisuun qorannoo yakkaa gaggeessuu eegalu himeera. Taateen akkanaa kun wayita biyyattii keessatti mudatu guyyoota jahan darban keessatti kun kan lammataati. Wiixata torba darbees, jeettiin waraanaa Sukhoi Su-34 tokko dhiheenya daanagaa Yukireeniitti kaaba magaalaa Yeysk keessatti gamoo appaartaamaatti bu'uudhaan yoo xinnaatee 15 du'anii ture.	https://www.bbc.com/afaanoromoo/articles/c72nd7exe7po
politics	Paartiin chaansilarii Jarman Angelaa Merkel CDU'n hoogganaa haaraa filate	Armiin Laashet paartii Chaansilara Jarman Angelaa Merkel kan ta'e Christian Dimocratic Union(CDU)'tti dura taa'aa ta'uun filataman. Kaaba bulchiinsa Rhine-Westphalia'tti ministira muummee kan turan Armiin Laashet walga'ii paartichaa karaa interneetii gaggeeffamee turee fi filannoo dura taa'ummaa gaggeeffamerratti morkattootasaanii lama injifachuun irra aanan. Waggoota 16'f aangoo qabatanii kan turan chaansilarri Jarman Angelaa Merkel, wayita Fulbaana dhufu yeroon aangoo isaanii goolabamu namni kun bakka bu'uu danda'u jedhamanii abdatamu. Armiin Laashet weerara koronaavaayirasiin walqabatee hudhaalee hedduun isaan mudachuu malu sodaan jedhu jira. Ga'eessi gannaa 59 Laashet , nama biizinasii kan aadaa durriitti cimanii cichan (conservative) Fireedirik Meerzi sagalee 521'n kan mo'atan yoo ta'u , kaadhimamaa sadaffaan Norbert Rotgan marsaa jalqabaarratti dorgommii keessaa ba'e. Armiin Laasheet ammaan booda, nama waggaa lama dura, dura taa'aa paartichaa ta'uun Chaansilara biyyattii Angelaa Merkeliin bakka buufaman, Aneegreet Kiraampi Kireenborgi bakka bu'u jechuudha. Namni kun itti gaafatamummaasaanii sirnaan ba'uu dadhabuun komatamu. Jarman Fulbaana dhufu filannoo biyyaalessaa gaggeessiti.	https://www.bbc.com/afaanoromoo/oduu-55694254
politics	Namtichi Aana Firaank Naazii Jarmaniif dabarsee kennuun shakkame ganna 77 booda barame	Namticha Aana Firaank fi maatii ishee Naazii Jarmaniitti dabarsee kennuun shakkame qorannoo haaraa gaggeeffameen adda baafame. Mucaan durbaa Jewish oolmaa guyyaa guyyaa ishee barreessuun beekamtu Aanan Firaank waggaa lamaaf dawoo dhokannaa keessa erga turte booda kaampii Naazii Jewishoonni keessatti gidirfamaa turanitti umurii waggaa 15tti bara 1945 keessa duute. Oolmaa guyyaa guyyaa ishee barreessaa kan turte Aanaan, erga duute booda barreeffamni ishee bifa kitaabatiin maxxanfameera. Barreeffamni ishee kunis barreeffame harkaa hunda caala jiruu Jewishoota waraana bara sana keessatti maal fakkaatu agarsiisuun beekamu. Gartuun qorataa duraanii FBI of keessa qabu akka jedhetti, dhalatan Jewish Armistadam jirataa ture Arnold Vaan di Bergi lubbuu maatii isaa olchuuf jedhee tarii maatii Aanaa Firaank dabarsee kennuu hin oolle jedhan. Gartuun qorannoo gaggeesse sun ogeeyyii seenaa fi ogeeyyii biroo kan of keessa qabu yoo ta’u, tooftaa qorannoo haaraatti gargaaramuun galmee ‘’qorannoon hin goolabamiin hafe’’ ogummaan addaatiin qorachaa turan. Qorannichi alogorizimii kompiyuutaraatti gargaaramuun hariiroo namoota sana gidduu ture barbaadanii adda baasuu kan of keessaa qaba. Malli kun hojii dhalli nama adda baasuuf sa’aatii kumaatamaan lakkaa’amu itti fudhatu salphisefi jira. Vaan diin Bergi, miseensa koree Jiwishoota Amistadam turani. Koreen Jiwishoota Amistadam qaama imaammata Naaziin Jarmanii Jiwishoota naannicha jiraataniirratti hordofu hojiirra oolchuuf  nama dirqame ture. Koreen sun bara 1943 addaan bittimfamuun, miseensonni isaanii kaampii Jiwishoonni dararaa itti arganitti geeffaman. Haata’u malee, gareen qo’annoo kun akka qorannoon adda baasanitti Vaan di Bergha gara kaampii dararaa sanaatti hin ergamne. Yeroo sanatti namnichi kun jiruu idilee isaa gaggeeffataa ture. Bara sanatti Koreen Jiwishoota Amistadam keessaa namni odeeffannoo Naazii Jarmaniif kennaa turee jiraachuu waanti akeeku jira. ‘’Vaan di Bergi waan kaampicha akka geeffamne isa eeguu hunda dhabnaan odeeffannoo heddu barbaadamu kennuun,  ofii isaafi haadha warraa isaa nageenyan akka turan taasise,’’ jedhan qorataan duraanii FBI Viinsi Pankok wayita CBStti himan. Gartuun qo’annoo dhimma Aana irratti gaggeessu kun tarii dhalatan Jiwish kan biraa Aana fa’aa dabarsee kennuu malaa jedhanii walfalmaa turan. Haata’u malee, abbaan Aanaa Otto Firaank dhimmicha akka beekaniifi iccitii sana baasu dhiisan ragaa argatan. Qorannoo duraan gaggeeffameeratti qorattoonni barreeffama tokko eenyummaan isaa otoo hin ibsiin gara Ottoo Firaankitti  barreeffama tokko erge ture namticha Naaziitti dabrsee isa kennuu hin oolle jedhame Vaan di Bergitu erge. Aab Pankook ‘CBS 60 Minutes’tti akka himetti, waa’een dhalata Jiwish Aana Firaank  fi maatii ishee dabarse Naaziif kenne kan otoo hawaasaaf ifa hin ta’iin kan hafe qoollifanna Jiwishoota akka hin hammeessineefi jedhaniiru.	https://www.bbc.com/afaanoromoo/oduu-60027728
politics	Poolisiin Moo Faaraan dhoksaan akkatti gara UK geeffame qorachuuf	"Poolisii UK akkatti atileetiin dorgommii Olimpikii addunyaarratti beekamu Moo Faaraan ijoollummaan gara UK seensifame qorachuu jalqabuu beeksise. Poolisiin Meetiroopolitaan akka ibsetti, odeeffannoo atileetiin sirnaan beekamu kun dookimentarii BBC irratti dubbate qoratu. Moo Faaraan wal-waransaa Somaaliyaa baqachuun maqaa sobaatiin gara UK akka seenu godhame. Atileetiin ganna 39 Moo Faaraan akka himetti dubartii inni duraan hin beeknetu fudhate UK geessee hojii mana keessaa hojjachiisaa ture. Odeeffannoo kana himuu isaatiin dura garuu maatii isaa waliin baqatee biyyattii akka seene ture kan beekamu. Poolisiin UK ibsa tibbana baaseen akkas jedhe; ""gabaasa Moo Faaraa ilaalchisee miidiyaarratti dhiyaate quba qabna. Ammaaf gabaasni Tajaajila Poolisii Meetiroopolitaan qaqqabe hin jiru,"" jedhan. Ta'us ""qondaaltoonni poolisii ispeeshalistooti qorannoo eegalaniiru,"" jedha. Dokimeentarii BBC irratti 'Moo Faaraa isa dhugaa' jechuun Roobii darbe dhiyaate booda atileetiin kun sababii kanaan lammummaa Biritiish bara 2000 argadhe narraa mulqisiisu mala jedhee yaaddoo qabu ibse. Taatullee Biiroon Dhimma Biyya Keessaa BBCtti akka himetti, yoo daa’immaniif lammummaan karaa burjaajii ykn gowwoomsaa of keessaa qabuun yoo kenname tarkaanfiin irratti fudhatamu hin jiru jedhe. Moo Faaraan dokimeentarii dhiyaate sanarratti maqaan isaa inni sirriin Huseen Abdi Kaahin akka jedhamu, Somaaliyaarraa kan fottooqxe Somaalilaanditti  akka dhalate hime. Abbaan isaa Abdiin wayita Moo Faaraan daa’ima ganna afurii turetti wal-waraansa biyyattii keessatti ajjeefame. Wayita Moo Faaraan umriin isaa ganna 8 ykn 9 turetti maatii isaa waliin Jibutii akka turu taasifame. Moo Faaraan dubartii duraan argee hin beekne tokko wajjin wayita gara UK imalaa turetti firoota isaatti Awurooppaa akka jiraatu itti himtee turte jedhe. Akkuma UK qaqqabaniin garuu dubartiin sun gara Lixa Landanitti kan argamtu Haansiloowi fudhattee galte. Sana booda waraqaa lakkoofsa bilbila maatii isaa ofirraa qabu irraa fudhatte. Maqaan Mohaammad Faaraa jedhu akkaataa kanaan namoota gara UKtti isa geessaniin moggaafamef. Moo Faaraan jiraachuuf jecha hojii mana keessaa fi daa’imman guddisaa akka ture hime. Dubartiin sun akka naan jette jedhe Moo Faaraan; ""yoo maatii kee deebi’een arga jette waan tokko hin dubbatiin,"" jette."	https://www.bbc.com/afaanoromoo/articles/c728p5w6d8zo
politics	Lola Tigraay: 'Obboleessi koo quxisuun qorichi guddoo isa barbaachisa'	Lola Naannoo Tigraayitti hammaachaa dhufeen, obbolessi koo ganna 11 dhukkuba dugugguruufi eppilipsii jedhamu qaba, qoricha isaa argateera laataa waan jedhu baayyee na yaaddessa. Maatii koo waliin magaalaa guddoo naannichaa Maqalee jiraatu. Lolli kun otoo hin jalqabamiin guyyaa tokko dura viidiyoodhaan waa’ee wal’aansa isaa haasofnee turre. Maqaleetti gatiin qorichasaa mi’aawaa waan taheef, qarshii ergeefi Fifinneerraa akka bitaniif waliigallee turre. Asuma baankii Keeniyaa iddoon jiraadhuutii gara baankii biyya jirutti qarshii ergus, erga waraanni jalqabee baankiiwwan 600 Naannoo Tigraay keessatti argaman waan cufamaniif maatiin qarshicha baafachuu hin dandeenye. Otuma qarshicha argatanillee qoricha argachuu hin danda’an, sababiinsaammoo geejbni gara Tigraay deemu hundi dhaabbateera. Daangaan qilleensarraa amma xiyyaara waraanaa qofatu irratti balali'a. Badhaasa Noobeelii bara darbe kan mo’atan Ministirri Muummee Itoophiyaa, haleellaan qilleensarraa ijaa jiruuf uummatni Tigraay alatti akka walitti hin qabamne akeekkachiisanii turan. Mootummaan naannichaa seeraan ala aangoorra jira jechuun, akkasumas waraana mootummaa federaalaa Maqaleetti qubatee jiru humnaan to’achuu yaaleera jechuun aangoorraa buusuu fedha. Mootummaan Naannoo Tigraay garuu kana ni haala. Mootummaan Naannoo Tigraayis geejiba magaalawwan naannichaa keessatti taasifamu dhorkee jira. Akka Dhaabbanni Mootummoota Gamtoomaniitti jedhutti naannoo saliixa oomishu Humaraa dabalatee, qonnaan bultoonni naannichaa naannoo ollaa Amaaraa waliin wal gargaaraa jiraatu. Kunimmoo sabooti Itoophiyaa wal-keessa jiraachuu isaanii agarsiistuu dha. Yeroo ammaa, dhalatoonni Tigraay muraasni poolisii federaalaa fi waraana keessa tajaajilan, meeshaa isaanii akka deebisaniifi hojii akka hin dhufnee itti himamuun isaan yaadessaa jiraachuu natti himaa jiru. Oduun lola kanaa gaafa Sadaasa 4 yeroo iji addunyaa filannoo Ameerikaarra turetti dhagahame. Waayila koo tokkotu, ''waan tahaa jiru dhageessettaa? Maatiikeef bilbilteettaa?'' naan jedha. Yeroosuma sana maatii fi obboloota kootti billbilus argachuu hin dandeenye. Ana dabalatee dhalattoonni Tigraay kumaafi dhibbaan lakkaa’aman maatii keenyarraa akkuma adda baanetti jirra. Obboleessa koo eegoo (quxisuu) baayyeen yaade. Haasa’uu hin danda’u waan taheef, yeroon maatii koo viidiyoon dubbisun isa argadha ture. Amma suuraasaa ilaalaa lolli kuni dhaabbatee qoricha isaa argataa laata jedheen abdii horachuu yaala. Miilasaan deemuun waan isa rakkisuuf, Naayroobii fideen isa yaalsisuufi wiilcheerii bituufiif yaada qaba tureeyyu. Kuni hunduu hanga lolli kun goolabamutti turuu qaba. Yoo itti fufe hoo? Yaada marii mootummaan Naannoo Tigraay dhiyeesse MM Abiy Ahimad waan dideef, carraan lolichi itti fufu guddaa dha. Mootummaan Naannoo Tigraay Adda Bilisa Baasaa Tigraayiin (TPLF) hogganamu, lolli kun xumura argatu malee aangoo waan salphaatti kennu miti. Kana booda maatii koofi kaan irrattillee maaltu uumama? Hanqinni nyaataa ni mudataa laata? Gatiin miyaa ni dabalaa? Hanqina qarshii mudatu maatiin akkamiin dandamatu laata? Keessumaa qarshii deeggarsaa ijoolleerraa ergamuun jiraatu taanaan? Ammumallee hanqinni daakuu fi boba’aa akka jiru gabaasni achii bahu agarsiisa. Hunda kan caalummoo bishaani! Maqalee, magaalaan abbaa warraa 400,000-500,000 qabdu bishaan boombaa torbeetti al tokko qofa argatti. Amma inniyyuu dhaabbateera. Maatii duraan warreen bishaan qaruuraadhaan rabsanirraa bitu ture, amma garuu bilbilli ijaa hin hojjenneef bishaan ajajanii bituunis hin danda’amu. Gaafa Kibxataa hidhi naannichaa aannisaa maddisiisu haleellaa qilleensaan barbadaa’uu fi tajaajilli elektiriikii addaan cituu gabaafamaa jira. Mootummaan federaalaa garuu dhimma kanarratti haga ammaa hin dubbanne. Sodaan koo inni guddaan garuu magaalaa dhaloota taankii ykn haleellaa qilleensaan yoo barbadeessan hoo kan jedhu dha. Yeroo lola Eritiraa Itoophiyaa bara 1998-2000 sirriitti nan yaadadha, yeroo xiyyaarri waraanaa waaqarraa huursitu haadha koo jala dhokadha ture. Akka adda hin baafamneef wayyaa adii hin uffatiinaa jedhamna ture. Hanga umrii dargaggummaa kootti adii uffachuu nan jibba ture. Boodarra adiin homaa rakkoo hin qabu jedheen of amansiise. Hiriyyoonni koo yaadni isaanii yeroo ammaafi duraa keessa asii fi achi adeemaa jira. Yaadannoo hamaa qabna yeroo Eritiraan mana barnootaa gubde, nutimmoo ijoollee waggaa afurii taanee iddootti qawwee jalaa dahannu ijaaraa turre. Yaadannoon keenyi kana qofaa miti, seenaan hiriyaan keenya nutti himes nu keessaa hin bahu. Haatisaa tokkoo bara 1989 haleellaa boombii ajajaa Dargii Mangistuu Haayilamaaramiin ajajame jalaa baqachuun, magaalaa Maqalee keessaa baqattee baate. Akaakayyuun gurbaadhuma kanaa ammoo bara 1943tti ajaja mootii Haayilesillaaseen, Humni Qilleensaa Biriteen magaalattiirra haleellaa boombii taasisaniin lubbuun isaanii dabre. Akkuma naannoolee Tigraay biroo Maqaleenis waraanuma keessa dabarsite. Yeroo waqtiin ayyaanaa gahaa jiru kanattillee haleellaan boombii akka hin taasifamne sodaachaa jiru. Silaa baatii dhufu ayyaana Qillee achitti kabajeen achumaan jaalallee koo yeroo ani hojii BBCf Naayiroobii dhufe, Maqaleetti hafetti heerumuufan ture. Karoora koo hunda bishaantu nyaate. Amma isas maatii koos argachaa hin jiru. Abbaan koo hojii mukaa hojjetuufi an mararsiifadhus, akkasuma sababa lola biyyoota lamaanii obboleettiisaa Ertiraa jirtu baroota dheeraaf qunnamuu hin dandeenye ture. Waggaa 20f akkatti ishee yaade dubbata ture. Yeroof haa tahuyyuu bara 2018tti yeroo daangaan baname, ishee barbaadus du’uu ishee qofa dhagahe. MM Abiy Ahimed bara 2019tti yeroo badhaasa Nobeelii nagaa badhaafame haasaa Oslootti taasiseen: ''Waraana jalqabuuf namoota muraasatu barbaachisa. Nagaa buusuuf garuu gandi tokko guutuun waliin tahuu gaafata. Anaaf nagaa kunuunsuun akkuma mukkeen dhaabuufi guddisuuti. Akkuman mukkeen guddachuuf bishaaniifi biyyoo barbaadan, nagaanis of kennuu, obsaafi fedhii kunuunsuu fi firii isaa nyaachuu barbaada.'' Akkuma hooggantoota kaanitti, MM Abiy fi hoogganaan Naannoo Tigraay Debiratsiyoon Gabiramikaa’el (PhD) nagaa buusu jedheen amana. Kun tahuu baannaan, sanyiin jibbaa biqiluu mala - biyyattiin silumayyuu walitti bu'insa saboota gidduun, erga 2018 dhalattoota Tigree 100,000 dabalatee, namootni miiliyoona lama tahan qe'eerraa itti buqqa'anidha.	https://www.bbc.com/afaanoromoo/oduu-54928856
politics	Haleellaa Tarkii, Isaambuliitti raawwatmeen namoonni jaha ajjeefamanii 81 madaa’an	Dhohinsa jidduugala Istaambul bakka namoonni itti baayyataniitti qaqabeen yoo xinnaate namoonni jaha ajjeefamanii 81 ma’daa’u aanga’oonni Tarkishi himan. Dhohinsichis Dilabata Sadaasa 13, 2022 akka biyyaatti gara sa’aatii 16:20tti daandii daldlaa naannawa adabaabaayi Taaksim irratti mudate. Shakkamaan amma to’atamu minishirri dhimma biyya keessaa himan. Pirezidantii Ittaanaan Fuat Oktaay duraan, haleellichi gochaa shororkeessaa dubatiin raawwatame akka ta’e yaadama jedhanii ture. Pirezidanti Riisip Taayip Erdogaan ammo ammo gochicha kan raawwate ni adabama jedhan. Istaambul keessatti haasaa gaazexessitootaaf taasisaniin, gochaa ‘’haleellaa sukkaneessaa’’ jedhaniin balaaleefachuun, ‘‘urgaan shororkaa qilleensa keessa’’ jira jedhan. Ministeerri Haqaa Bakiir Bozdaag miidiyaa biyyattiitti akka himaniitti, dubartiin tokko teessuumma irra gara daqiiqaawwan 40 erga taa’aa turteen booda dhohinsaan daqiiqaa muraasaan dura achii deemte. Wiixata ganama ammo Ministeerri Dhimma Biyya Keessaa Suleeyimaan Sooyluu, namni boobmiicha achi kaa’uun shakkame poolisiin to’ateme jechuun, gochiichaaf Paartii Hojjattoota Kurdish (PKK) ittigaafatamaa taasisan. Gareen milishaa PKK jedhamu bulchiinsa Tarkiye keessatti bulchiinsa Kurdish bilisa taatee hundeessuuf qabsaa’a. Tarkiye, Gamtaan Awuroppaa fi Ameerikaan garee kanaan shororkeessaa jechuun farajaniiru. Gaazexessituun BBC bakka dhohinsi kun itti mudate dhaqxes naannichatti miseensoonni poolisii hedduun bobbaafamu, hilikopitaroonni naannicha yoo marsaniifi ambulaansiiwwan hedduun naannichatti yoo dedebii’an agarte jirti. Dubartii bakka dhohinsi mudate turte tokkoos, ‘‘namoonni yoo asiifi achi fiiganiifi karaa kaaffeen ani tureetiin gara hospitaalaatti namoonni miidhaman hedduun yoo geeffaman argeera’’ jette. Bakka dhohinsii itti mudate irraa fageenya meetira 50 irra kan ture Seemaal Duniizasii AFP’tti yoo dubbatu, ‘‘Aara gurraachatu ture. Sagaleen dhohichaas baayyee cimaa ta’usaarraa kan ka’e gurra nama duucha ture’’ jedhe. Tarkiyetti haleellaa hin maramne jedhem kun erga qaqabeen booda biyyoonni hedduun Tarkiye maddii akka dhaabbatan ergaa dabarsan. Ameerikaanis biyyi miseenseen Nato taatee Tarkiyen waliin farra shorrorkessuummaa irratti akka wal taatu ibsite. Pirezidantiin Faransaay Imaanu’el Maakiroon gamasaanitiin tora tiwitara isaaniirratti Afaan Tarkiitiin, ‘‘Dhukkiibbii keessan nan qooddadh. Duula shororrkaa irratti gaggeeffamuun isin waliin jirra’’ jedhan. Pirezidantiin Yukireen Volodmiir Zelensikiin haaluma walfakkaatuun afaan Tarkiitiin ‘‘dhibeen jaalalleewwan keenya ta’an ummaata Tarkii nuttis ni dhagahama’’ jedhan. Biyyoonni akka Paakistaan, Xaaliyaaniifi Giriik fa’is haleellicha hordofuun deeggarsa Tarkiif qaban ibsaniiru.	https://www.bbc.com/afaanoromoo/articles/c4n6z8w5zkko
politics	MM Abiy Ahmad: 'Taateewwan Waxabajjii sadiin imala keenya gufachiisuufi dhiiga dhangalaasuuf yaalameera'	"Ministirri Muummee Abiy Ahmad galgala kana TV biyyaalessaarratti dhiyaachuun ajjeefamuu Artist Haacaaluu Hundeessaa ilaalchisuun gadda isaanitti dhaga'ame ibsachuun uummata biyyattiif ammoo ergaa dhaamaniiru. Ministirri Muummichaa du'aatii Haacaaluu Hundeessaa taateewwan A L I Waxabajj 10, 2010 akkasumas Waxabajji 15, 2011 mudatee ture waliin walfakkeessuun, ""Waxabajji sadan keessatti imala keenya gufachiisuudhaafi dhiiga dhangalaasuudhaaf yaaliiwwan taasifamaniiru,"" jedhan. Waxabajjii isa miilanaa kanaan taateewwan Waxabajjii darban lamaaniin karaa adda ta'een nama kallattiidhaan dhimmi isaa hin ilaallanne akka ajjeefamu taasifamee naasuun guddaan, shakkiin guddaaniifi tokko isa kaan waliin walitti bu'insi akka uumamu yaaliin taasifameera jechuun ibsan. ""Ummanni Itoophiyaa kan hubachuun barbaachisu waraqaa eenyummaa keenya qabaachuu baatus, yuunifoormii uffachuu baatus qabsaa'aadha. Qabsaa'aa ta'uu isaa ammoo ummanni Itoophiyaa ni hubata,"" jechuun dinqisiifataniiru. Wareegamuu Haacaaluutiin tokkummaan Itoophiyaa, imalli waliigalaa Itoophiyaa daandiin cululuqaa kan galmaa'u malee kan dhaabbatu mitis jedhan. Hawwiifi fedhiin diinota keenyaa akka hin milkoofneef kaayyoo gocha hamaa kanaa hubachuudhaan akka  inni galma hin geenye mootummaa waliin akka dhaabbataniif gaafataniiru. Namoonni Haacaaluu Hundeessaa ajjeesan saffisaan qulqullaa'ee haqni akka argamu, ol-aantummaan seeraa sadarkaa biyyaatti akka mirkanaa'u akkasumas adeemsi nageenya kabachiisuu akka hin gufanneef uummanni mootummaa waliin akka dhaabbatuuf waamicha dhiyaassaniiru. Dabalaatanis mootummaan walabummaa biyyattii kanaa, nagaafi fedhii isheen qabdu milkeessuudhaaf cimsee akka carraaqus himaniiru. Gaafa Wixataa yeroo Manni Maree Nageenyaa Mootummoota Gamtoomanii dhimma Itoophiyaafi ollaa ishee irratti mariyataa jirutti mootummaan qalbii isaa guutuun hojjechuun murtee hin mallee akka hin taasine gochaa jirutti Haacaaluu Hundeessaa rasaasaan ajjeefamuu himuu kan ibsan MM, ""…naman jaalladhuufi itti dhiyeenyaan waggoota dheeraaf beekudha…"" jechuun gaddi isaanii gadi fagoo ta'uu dubbatu. Haacaaluun waggaa 10 oliif hirriyaa kootiif haala adda addaatiin na gargaaraa ture kan jedhan MM Abiy, Haacaaluun rakkoofi bu'aa bahii hedduun baayyeen waliin dabarsuu yaadataniiru. Akkasumas ajjeechaan artisti Haacaaluu raawwatameen yakka yakka caaluutu nurratti raawwateedha, jedhaniiru. MM Abiy warra diinota keenyadha jedhan yeroo ibsanitti, ""Fedhiin diinota keenyaa kan jalqabne akka hin milkkoofnedha. Ummanni Oromoo saboota biroo waliin sababa kanaan akka dhiiga wal dhangalaasan, akka barbaadan ibsuun kanas galma geessifachuudhaaf irra deddeebiidhaan yaaliin taasifamuu eeraniiru. MM itti dabaluun, ""Baatii Waxabajjii keessa Finfinneetti jalqabnee, lolicha Finfinnee marratti ni xumurra, kan nu sodaachisu dhimmi Oromiyaati,"" jechuun kakaasaa akka turan yaadachuudhaan, ""kanaafis gareewwan gurmeessuun bobbaafamaa ture mootummaan fashaleessaa tureera,"" jechuun ibsan. Fedhiin gareewwan kana Haacaaluu qofaa ajjeesuu osoo hin taane, Oromoota bebbeekamoo biroo dabalatee ajjeesuudhaan, ""saboota gidduutti madaafi ajjeechaa uumuudhaaf, tokkummaan keenya akka raafamu, nagana keenya akka boora'u, dhimmoonni yaadne akka hinmilkoofne diinoota keessaafi kan alaa walitti qindeessuudhaan gocha hamaa kana rawwataniiru,"" jedhaniiru."	https://www.bbc.com/afaanoromoo/53243576
politics	Ajjeefamuu Abbaa Gadaa Karrayyuu booda 'namootni 20 ol achi buuteen dhabame'	"Abbaa Gadaa Karrayyuu Kadiir Hawaas Boruu dabalatee namoota 14 torbee darbe ajjeefaman waliin qabamanii kan turan namoonni biroo 25 ta'an, achi buuteen isaanii dhabamuu maatiin BBC'tti himan. ""Warra du'an obbaafanne, amma warra kanaaf boo'aa jirra,"" jedhu jiraataan obboleessi isaanii eessa akka jiru akka hin beekne BBC'tti himan. Roobii Mudde 1, 2021 humnoonni mootummaa Godina Shawaa Bahaa daangaa Aanaa Boosati fi Aanaa Fantaallee iddoo Kaarra jedhamu jilli Abbaa Gadaa Karrayyuu Kadiir Hawaas qubatee jirutti erga marsanii booda, namoota 41 qabanii deemuu jiraattonni BBCtti himanii turan. Namootni kun bakka addaa Dhagaa Aanolee jedhamu erga geeffamanii booda Abbaa Gadaa Kadiir Hawaas dabalatee namoonni 14 ajjeefamuus himu. Jiraattonni fi maatiin namoota ajjeefamanii ajjeechaa kana kan raawwate humna addaa Oromiyaati jedhu. Mootummaan Naannoo Oromiyaa garuu ""Abbaan Gadaa Karrayyuu garee shororkeessaa Shaneen ajjeefaman"" jechuun ibsa baasee ture. Namoota ajjeefaman kana waliin qabamanii gara bakka Dhagaa Aanolee jedhamu geeffamanii kan turan namoonni biroo 25, ergasii eessa akka jiran akka hin beekne maatiin himaniiru. Komiishiniin Mirgoota Namoomaa Itoophiyaa (EHRC) dhimmicha qorachuuf karoora qabaachuu BBC'tti himeera. Namoota 41 qabaman keessaa 14 yoo ajjeefaman namootni lama miliquu kan himu jiraataan Aanaa Fantaallee tokko, namoota 25 hafan achi buutee isaanii dhabne jechuun BBCtti hime. Namoota achi buuteen dhabame keessaa tokko abbeera ykn abba xiqqaa isaa ta'uu kan namni sodaa nageenyaaf maqaan isaa akka hin dhahamne gaafate kun, maatiin isaa yaaddoo guddaa keessa jiraachuu hima. Manneen hidhaa magaalota naannawa sanii akka Matahaaraa fi Olanciitii, darbees hanga Adaamaa deemanii iyyaafatanillee argachuu akka hin dandeenye hima jiraataan kun. ""Isaanis bakka biraatti ajjeefamanii reeffa isaanii bineensi nyaatee jennee akka malee yaadda'aa jirra,"" jedha. Jiraataan biraa obboleessi isaanii eessa akka jiru hin beekne ammoo ""yoo barbaacha deemne nutis ni hidhamna, sodaannee taa'aa jirra,"" jedhan. Namootni bakkeewwan gara garaa irraa du'a gahii ykn boo'ichaaf gara qe'ee Abbaa Gadaa Kadiir Hawaas dhufaa turan, karaa irratti qabamanii hidhamaa jiru jedhu jiraataan kun. ""Karrayyuun gaallillee yoo jalaa bade gadi bahee barbaaddachuu dadhabee jira,"" jedhu. Abbaa Gadaa Kadiir Hawaas dabalatee namoonni 14 kan ajjeefaman Roobii galgala yoo ta'u, sirni awwaalchaa isaanii Jimaata ganama ture kan raawwate. Ergasii qaamni mootummaa dhaqee uummata dubbise tokkollee akka hin jirres jiraattonni BBC'tti himaniiru. Ajjeechaa Roobii darbe raawwate torbee tokko dura naannoo daangaa Aanaa Fantaallee fi naannoo Affaaritti waraanni mootummaa fi hidhattoonni hin beekamne wal waraanuu fi humnoonni mootummaa hagi tokko miidhamuu himu. Ajjeechaan Abbaa Gadaa Kadiir Hawaas dabalatee namoota 14 irattis raawwates sanaan wal qabachuu akka hin oolle shakku. Biiroon Komunikeeshinii Naannoo Oromiyaa garuu ibsa Jimaata fuula Feesbuukii isaarratti baaseen, Abbaan Gadaa Karrayyuu Kadiir Hawaas ""garee shororkeessaa Shaneen ajjeefaman"" jedhe. ""Uummanni Karrayyuu natu biyyaafi sirna kootiif jira jedhee hiriira deeggarsaa bahuu isaa hordofuun, Shaneen abdii kutannaa keessa galte 'situ ummata nurratti kakaase' karaa jedhuun ... ajjeesan"", jedha ibsichi. Ibsichi waa'ee namoota biroo Abbaa Gadaa Kadiir Hawaas waliin ajjeefamaniis ta'ee, waa'ee namoota qabamanii achi buuteen isaanii hin beekamnee waan jedhe hin qabu. Komiishiniin Mirgoota Namoomaa Itoophiyaa (EHRC) amma dura ajjeechaa Karrayyuu fi namoota achi buuteen isaanii dhabamerratti qorannoo akka hin goonee fi qorannoo gochuuf karoora akka qabu BBC'tti himeera. Dhimma namoota achi buuteen isaanii hin beekamnee irratti bulchiinsa Aanaa Fantaallee, poolisii Godina Shawaa Bahaa fi Biiroo Komunikeeshinii Oromiyaa irraa deebii argachuuf yaaliin taasifne hin milkoofne."	https://www.bbc.com/afaanoromoo/oduu-59560446
politics	Al-ergiin meeshaa waraanaa Ameerikaa yoo dabalu kan Chaayinaafi Raashiyaa gad-bu'eera	Ameerikaan gurgurtaa al-ergii meeshaa waraanaa waggaa shanan darbe taasifteen qoodni gabaa keessaa qabdu harka 37 dabaluu instiitiyuutiin qorannoo walabaa Siwiidiin jiru mirkneesse. Al-ergiin Ameerikaa, Firaansiifi Jarman dabaluun kan Raashiyaafi Chaayinaa hir’isaa jiru. Meeshaa waraanaa galchuufi erguun  waraana qabbanaa’aan booda isa  olaanaa tahus garuu sababii weerara kanaan dhiibbaan jiraachuu mala. Biyyoota Baha Gidduugalaatu meeshaalee waraanaa kana sadarkaa olaanaa taheen biyyatti galchata. ‘’Yeroon daddabarsa meeshaa waraanaa saffisaa waggoota 20 darbanii dhaabbateera jechuuf yeroonsaa hin geenye,’’ jedhu Stockholm International Peace Research Institute keessatti qorataa gameessa kan tahan Piitar Weezmaan. ‘’Dhiibbaa Covid diinagdeerratti fiduun biyyooti al-ergii meeshaa waraanaa isaanii irra deebiin ilaaluu qabu,’’ jedhan. ‘’Haatahu malee, biyyootni weeraruma 2020 keessattillee waliigaltee waraanaa gurguddoo mallatteessaniiru,’’ jedhuan. Gurgurtaan meeshaa waraanaa bara 2016-2020 waggoota shan dura jiraniin yoo dorgomsiifamu tasgabbaa’aa ture. Walakkaan meeshaalee waraanaa gara Baha Gidduugalaa kan ergamu yoo tahu Saa’udiin immoo harka 24 US irraa bitti. Ameerikaan biyyoota 96 tahaniif   meeshaalee waraanaa kan dhiyeessitu yoo tahu waggoota shanan darban keessatti qoodni gabaa addunyaa keessaa qabdu dabaleera. Firaans al ergii meeshaalee waraanaa harka 44 kan dabalte yoo tahu Jarman immoo harka 21 ‘n dabaltee jirti. Israa’eelii fi Kooriyaan Kibbaa al-ergii meeshaalee kanaa akkaan dabalanillee gaheen isaanii gabaa keessaa qaban garuu xiqqoo dha. Meeshaa waraanaa biyyoota Baha Gidduugala keessatti saffisaan dabalaa jiru Biyyoonni Baha Gidduugalaa bara 2016-2020tti kan baroota duraaniin yoo dorgomu harka 25 irra caalaa bitataniiru. Saa’udii Arabiyaan  harka 61 yoo dabaltu Masriin harka 136, Kaataar harka 361 alaa meesha waraanaa galchataniiru. Eeshiyaa fi Oshiniyaan ardiilee addunyaa meeshaalee waraanaa harka 42 fudhatani dha. Indiyaa,Chaayinaa,Kooriyaa Kibbaa fi Paakistaan  warreen lakkoofsa guddaan meeshaalee kunneen galchani dha. Daldalli Raashiyaafi Chaayinaa gad-bu’aa jiru Raashiyaa fi Chaayinaan al-ergiin isaanii hir’isus biyyoota Sahaaraan gad jiraniif garuu biyyoota kunneentu meeshaa waraanaa dhiyeessa. Al-ergiin meeshaa waraanaa Raashiyaa harka 22 yoo hir’atu kanas Indiyaatti erguu harka 53 hir’ifte jennaan gad-bu’e. ‘’Raashiyaan yeroo ammaa waliigaltee waraanaa biyyoota baayyee waliin waliigaltee waan uumteef al-ergiin ishee deebi’ee guddachuu danda’a,ta’us Ameerikaa irraa dorgommiin itti baay’atas,’’ jedhu qorataan dhaabbata kanaa  Aleeksaandar Kuuyimoovaa. Chaayinaan al-ergii meeshaa waraanaa sadarkaa shanaffaarra kan jirtu yoo tahu 7.8 gurgurtaa ishee garuu gad- bu’eera. Paakistaan, Baangilaadeshfi Aljeeriyaan biyyoota meeshaa waraanaa fudhatan keessaati.	https://www.bbc.com/afaanoromoo/oduu-56401867
politics	Barack Obama: 'Biyyoonni addunyaan osoo dubartootaan kan gaggeeffamtu taate waan hunduu ni foyyaa'a'	"Osoo biyya hundumaa addunyaa kanarra jiran dubartoonni kan gaggeessan ta'ee sadarkaan jireenyaa ni foyyaa'a, bu'aan gaariillee argamuu mala jedhan Pirezedaantiin duraanii US Baraak Obaamaa. Singaappoor keessatti dubbii dubbataniin akka jedhanitti,dubartoonni mudaa kan hin qabne miti garuu ""shakkii tokko malee"" dhiira caalu. Rakkoowwan addunyaa kanaa namoota dullooman, keessumaa dhiironni, aangoo qabatanii irratti cichuun dhufa jedhan. Obaamaan waa'ee siyaasni fiixee lamaanitti walirraa fagaachaa deemuufi oduu sobaa tattamsaasuu keessatti qooda miidiyaalee hawaasummaa qaban ilaalchisaniis dubbataniiru. Qophii dhuunfaa dhimma gaggeessummaa irratti qophaa'erratti kana kan dubbatan Obaamaan, yeroo aangoorra turanitti addunyaan dubartiidhaan gaggeeffamtu maal akka fakkaattu dubbachaa turuu isaaniillee himaniiru. ""Amma akka dubartoonni hubattan kanan barbaadu, isin mudaa kan hin qabnes miti, garuu kan ani jechuu danda'u, shakkii tokko malee isin nurra [dhiirotarra] ni caaltu. ""Osoo biyyi addunyaa kanarra jiru kamiyyu waggaa lamaaf dubartootaan kan gaggeeffamtu taate, waan maraafi bakka hundaatti jijjiirama qabatamaa argitu... kan akka fooyya'insa sadarkaa jireenyaafi bu'a qabeessummaa jiruu dabalatee akka arguu dandeessan shakkii tokko malee nan amana,"" jedhan Obaamaan. Tarii gara gaggeessummaa siyaasaatti deebi'uu danda'uu kan jedhu gaafatamanii, gaggeessitoonni yeroon isaanii akkuma ga'een karaa gadi dhiisuuttin amana jedhan. ""Yoo addunyaa kana ilaaltan, akkasumallee rakkoo ishee yoo kan hubattan ta'e yeroo baay'ee namoota dulloomanidha. Kuna ammoo garaa gadi dhiisuu diduu isaaniitiin,"" jedhe. ""Gaggeessitoonni siyaasaa wanta barbaachisaa yaaluufi of-yadachiisuullee qabdan bakka irra jirtan sana itti hojjechuuf malee, guutummaatti qabattanii jiraachuuf akka ta'edha. Bakka sanarra kan jirtan akka isin malee namni hin jirretti akka of dhiyeessitaniif miti."" Obaamaan pirezedaantii US ta'uudhaan bara 2009 hanga 2017tti tajaajilaniiru. Erga Waayit Haawusi keessaa bahanii booda giifti dureen duraanii Misheel Obaamaan dhaabbata gaggeessitoota ol-adeemoo addunyaa kanarraa ittiin baasaan hundeessuun hojjetaa jiru. Dhaabbanni isaan ittiin gaggeesitoota dargaggeeyyii addunyaa kanarraa ittiin qaran kunis Obaamaa Faawodeeshinii jedhani. Jarri lamaanuu torban darbe qophii Obaamaa Faawudeeshinii Kuwaalaa Lumpuuritti qophaa'eerratti argamani turan."	https://www.bbc.com/afaanoromoo/oduu-50806260
politics	Jiruu Baqaa: “Jireenya fooyyee jiraachuuf biyyaa baqanne, baqannees boqonnaa hin arganne”	Maqaankoo Diinee Ahmad jedhama. Umuriinkoo waggaa 18 yoo ta’u, Wallaga Bahaa aanaa sibuu Siree ganda Boqoo Jimmaattin dhaladhe. Waggaa lamaan duran gara Yaman deemee. Osuman achi jiruus dhukkubsadhe. Hospitaala UN na galchanii akkan dhukkuba kalee qabu natti himan. Isaanis baay’ee na yaalan. Gaafan biyyarraa deemu hojjadhee fooyya’een bakka guddaa gaha jedheen deeme ture. Garuu akkan yaade naaf hin taane. Sababiin dhukkubsadheef, achitti baay’en rakkadhe. Jarris na waliin dararaman. Yeroo sana biyya keessas rakkoon waan jirtuuf hojii hojjachuu hin dandeenye. Biyyattiis isin ABO'dha jedhanii nu qabuu dhufu. Nuti hawaasa malee waa’ee ABO waan beeknu hin turre. ABOn gaara keessa jira malee nuti waan beeknu hin qabnu. Sababa kanaatiin nu dararanii jennaan asitti hojjadhee ergan fooyya’uu dadhabee jedheen biyyaa bahuu murteesse. Sababiin jalqabuma akka biyya baanu kan nu taasise sababii kana ture. Sana booda dallaalaa Masrii jiruufi kan wajjin baranne tokkootti bilbilanne. Inni ammoo Dirree Dawaatti dallaalaa birootti nuuf bilbile. Achii dallaalonni naannoo Gammoojjii Somaaletti nu geessan. Achittis nyaanniifi dhugaatiin hin jiru. Har’a yoo nyaattee, bori sa’aatii walfakkaataatti deebitee nyaatta. Bishaan safaramee nuuf dhufa. Leetira tokko nama lamaaf kennu. Osoo akkasitti rakkannuu achi ji’a lama teenyee. Ijoollee baay’etu nu biraa dhume. Kaan isaanii karaa Jibuutii nu biraa kutan. Nuti ammoo gara Saa’udii deemuf haalli naaf mijatee wayis hojataa osoon jiruu na dhukkube. Deemsa gammoojjii irraa kan ka’e nyaataa fi bishaan dhabee baay’ee laafeen ture. Isaan garuu hospitaala na galchanii baay’ee na yaalanii na jajjabeessan. Ergan Yaman galee warra UNtu na fuudhee na yaalaa ture. Warri nu biraa gara Saa’udiitti imalan ijoolee 450 ta’antu gubate. Ijoollee sana maqaa isaanii kanin beeku keessa turan. Ani barataan ture. Haadhaa fi abbaa kiyya bira taa’en barataa ture. Boodarra jeequmsa irraa kan ka’e manni baruumsaa cufame. Bakka dhaqnee barannus hin qabnu turre. Kanumarra osoo jirruu ture ani dabtraa fi kitaaba koo mana kaa’e gara sana kan deeme.  Ergan deemee (Yamanitti) mana yaalaa na geessanii akkan biyyatti deebi’uuf haala akka naaf mijeessan natti himan. Ani imoo gara Saa’udii deemu malee  jedheen dide. Achi keessa doktoroota nama gorsantu jira. Guyyaa lama lamaan dhufanii na gorsu turan. Umurii kanatti deemee karaatti hafuurra biyyatti galee haadha fi abbaa koo waliin akkan jiraadhuuf cimsanii na gorsaa turan. Akka haadha fi abbaa siif taana jedhanii natti dhiyaataa turan; dhuguma ammoo baay’ee na gargaaran. Galata isaanii Rabbi hin balleessin. Gaafan biyyatti deebi’u gammachuu guddaatu natti dhagahame. Achitti maatii wajjin wal-arguu hin danda’un ture. Asitti ergan galee maatii koo wajjin bilbilaan haasa’een jira. Garuu maatiin keenya sababa rakkoo nageenyaa naannoo sana tureen qe'ee isaanii irraa buqqa'anii akka jiran dhagahe. Maatin kiyya buqqa’uu isaanii gaafan dhagahu baay’en yaadda’e. Ani waanan isaanif godhu hin qabu. Ani akkuman biyyaa baheen dhibee kanarra waanan bu’eef qarshiin dalagadhee erguuf hin qabu. Gaafan bilbiluuf ammoo akkatti dhufnu dhabne malee dhufnee si ilaalla naan jedhu maatiinkoo. Akka yaada isaanitti gaafan dhufee kaasanii dhufanii na ilaalu turan, garuu isaanis qarshii ittiin dhufan hin qaban. Anis amma biyyatti yoon gale bakkan dhaqu hin qabu waan ta’eef magaaluma natti dhihoo kan akka Naqamtee fa’aa keessatti dalaguman xiqqoo hojjadhu yoo naaf uuman ykn baruumsa kiyya itti fufuun barbaada. \n\nOsoo bakka baqaa jirruu ijoollee baay’etu nu biraa dhume. Osoo gara Sa’udii deemanii rukutamanii erga nu biraa dhufanii kan du’an baay’edha. Kanaa manna gara biyyaatti deebi’uu nuuf wayya jennee dhufne. \n\nOsoon biyyaa hin bahin dura ani baruumsa baay’en jaaladha ture. Abbaan koos na jajjabeessa ture. Sadarkaa 1ffaa fi 2ffaa fa’aan baha ture. Kutaa 6 qofattan sadaffaa bahe. Kutaa torba galee ji’a tokko barannee ji’a lammaffaa irratti manni baruumsaa cufame. \n\nErgan biyya keessatti baruumsan jaaladhu barachuu hin dandeenyee biyyaa bahee hojjadhee jijjiiramuun qaba jedheen murteessee deeme. Deemsaf dallaalli qarshii kuma 15 barbaada naan jedhan. Ani ammoo qarshii kuma sadi hanga Dirree Dawaatti kan na gahu qofan fudhee bahe. Isheedhaan huccuu fa’aa bitadhee yoon achi gahu nan fixe. Somaalee yommuu geenyu qarshii akka erganiif maatii keenyatti nu bilbilchiisan. Warra qarshii hin qabne bakka tokkotti naqanii dhalaa dhiira osoo hin jenne tumu. Laga wayii keessatti nu naqanii meeshaa qabatanii nu eegu. Maatin kee qarshii hin qaban yoo ta’e, bilbila si bilbilchiisanii maatin kee akka dhagahanitti si garafu. Qarshiin hin ergamu taanan, waggaa tokko illee achi teessa malee bahuun hin jiru. Si reebanii gaafa ati laaftu karaa konkolaataa gubbaatti baasanii nama gatu. Namni yoo du’e ammoo fuudhanii gammoojjii keessatti gatu. Achiin booda maatii kiyyatti bilbileen dallaala harka waanan jiruuf qarshii akka naaf erganiif maatii koo gaafadhe. Yoosuma qarshii walitti qabanii naaf ergan. Jalqaba maatin deebi’ii naan jedhanii turan; ani garuu dideen deeme. Isaan qarshii kuma 15 naaf erginaan dallaalonni nu fuudhanii nu ka’an. Gammmoojjii keessa miilan torbee tokko guutuu deemne. Lafuma nutti dhihe bullee ganama ammoo kaanee deemsa itti fufna. Qarqara galaanatiin nu gahanii achitti nu naqanii gareen biraa booda keessanii dhufee isaan waliin fe’amtu nuun jedha. Dallaalli har’a yoo konkolaataan nyaata nuu fidee, boru ammoo deebi’ee hin fidu. Ijoolleen kaan aartee kan deebitetu jira. Kaan ammoo nu waliin deemuu dadhabanii achuma gammoojjii keessatti kan hafantu turan. Warra dallaalaa qarshii isaanii argannaan bakka barbaaddetti yoo ati duute dantaa namaa hin qaban. Isaan bakka galaanaa osoo hin gahiin birrii sassaabbatu. Achi erga geenyen booda dallaalaan bishaan irraa ammoo qarshii biraa si gaafatu. Yoo barbaadan qarshii kuma 100 fidi siin jechuu danda’u. Achi gammoojjii bakka namni hin jirre keessatti bakka itti nama hidhanii nama dararan qabu. Yoo hin qabdu ta’e reebanii gaafa laafte karaatti baasanii nama gatu. Carraa argatanii warri UN yoo arge malee kan karaa irratti dhumu hedduudha.	https://www.bbc.com/afaanoromoo/articles/cp3n6343z7no
politics	Waraana Tigraay: Mootummaan Tigraayitti warra miidhaan saalaa irra gahe yaala akka hin arganne godheera -HRW	"Dhaabbanni Human Raayitis Waach [Human Rights Watch] mootummaan Itoophiyaa dubartoota yakki gudeeddiifi miidhaan saalaa naannoo Tigiraayitti irra gahe akka yaala hin arganne godheera jedhe. Gabaasa fuula 89 qabu baase irratti erga waraanni naannichatti jalqabee dubartoota yakki gudeeddiifi miidhaa qaamaa irra gahe umuriin isaanii ganna 6 hanga 80 tahan tahe jedhamee akka yaala hin arganne godheera jedhe. Dubartootni loltoota mootummaa fi milishaan gudeedaman jedhaman ulfa adda kutuu, yaalii dhibee HIV, fiistullaa, tajaajila baqaqsanii yaaluu lafee isaanii cabee fi meeshaa qara qabuun bakka waraanaman fi kaaniif yaalamuu osoo qabanii yaala hin arganne jedhe. Mootummaa Itoophiyaadhaan shororkeessummaan kan farrajame TPLF yakkoota gudeeddii, saamichaa fi miidhaa qaamaa fi xiinsammuu ittiin himatame kana ilaalchisee hanga ammaatti waan jedhe hin qabu. Waggaa darbe ji'a Adoolessaa keessa humnootni TPLF naannoo Amaaraa magaalaa Nifaas Maawucaa irratti yeroo haleellaa bane yakka gudeeddii, saamichaa fi miidhaa qaamaa jiraattota irratti raawwachuu gabaasni Aminestii Internaashinaal agarsiise. Mirga dhala namaaf kan falmu Aminestii Internaashinaal jiraattota magaalichaa dubbise keessaa dubartoota 16 irratti humnootni TPLF yakka gudeeddii raawwataniiru. Mootummaan ji'a Waxabajjii keessa gartokkeen dhukaasa dhaabuu labsee naannoo Tigiraay keessaa bahuu isaa hordofee humnootni TPLF naannoo Amaaraa fi Affaarittis haleellaa banuun bakka baay'ee to'atanii ture. Kana irraa ka'uun yakkoota ajjeechaa, saamichaa, gudeeddii raawwataa turan jedhee mootummaan himataa turus isaan garuu waakkataa turan. Gabaasni Komiishiniin Mirgoota Namoomaa Itoophiyaa fi Waajjirri Mirgoota Namoomaa UN waliin ta'uun qorannoo taasisaniin miidhamni saal-qunnamtii kan dirqiin gudeeduu dabaaltu dubartoota, dhiirota, ijoollee shamarraniifi dhiirootaa irratti raawwatame jiraachuu mirkaneesseera. Gabaasni waloo kun haleellaan saal-qunnamtii gareelee lola Kaaba Itoophiyaa keessaa harka qaban maraan raawwatanuu himeera. ""Dirqisiisanii gudeeduufi haleellaawwan saalaa biroon hamilee miidhamttoota cabsuuf faayidaarra oolaniiru"" jedha gabaasichi. Gareen qorannoo waloo miidhammtoota haleellaa saal-qunnamtii dubartoota 30 walin af-gaaffii taasisuufi kunneen keessaa walakkaa kan ta'an irratti gochaan dirqisiisanii gudeeduun garee (gang-rape) raawwatamuu himee ture."	https://www.bbc.com/afaanoromoo/oduu-59232253
politics	Waraana Raashiyaa-Yukireen: Raashiyaa qoqqobbii biyyoota Lixaan irra kaa'ame qoqqobbiin deebifte	Yukireen weeraruu isheetiin biyyoonni Lixaa qoqqobbii danuu kan irra kaa'an Raashiyaan isheenis al ergii omishaalee irratti qoqqobbii kaa'uu beeksifte. Qoqqobbiin kuni al ergii telekomii, medikaalaa, konkolaataa, qonnaa, bu'aalee mukkeeniifi meeshaalee elektirikii dabalata. Murteen Raashiyaa kuni hanga xumura bara 2022 akka turu beeksifte. Ministeerri Dinagdee biyyattii akka ibsetti murteen dabalataa biyyattiin fudhattu dooniiwwan alaa buufataalee doonii isheerraa dhorkuu dabalata. ''Tarkaanfiin kuni tarkaanfii Raashiyaarratti fudhatamaniif deebii sirriidha,'' jedha ibsichi. Akka ministeerichaatti tarkaanfiin kuni dinagdeen ijoo biyyattii osoo adda hin citiin akka itti fufu yaadameeti. Mootummoonni biyyoota Lixaa Raashiyaarratti keessumaa gurgurtaa boba'aa, akkasumas dureessota Pirezidant Vilaadimiri Puutinitti dhihoo jiru jedhaman irratti qoqqobbii ka'aniiru. Murteen Raashiyaa kuni biyyoota 48, Gamtaa Awurooppaafi US dabalatee ni huba. Ministirri Muummee Raashiyaa Mikaahil Mishustiin dhorkaan kuni oomisha dhaabbileen alaa Raashiyaa keessa jiran oomishan dabalata. Oomishaaleen kunniin konkolaattota, konteenarootaafi furgoowwan baaburaa dabalataa. Murtiin kuni pirezidantiin duraanii Raashiyaa Dimitirii Medvedeev qabeenyi dhaabbilee alaa Raashiyaa keessa hojii dhaaban ni dhaalama jedhanii erga akeekkachiisanii booda dhagahame. Waraanni eegalu hordofee dhaabbileen gurguddoo dameewwan garagaraarratti bobba'anii raashiyaa keessa dalagaa turan  hojii dhaabaniiru. Gaafa Roobii Moskoon labsii qabeenya dhaabbilee alaa biyyattii dhiisanii bahan dhaaluu dandeessisu raggaasifteetti. ''Dhaabbileen alaa gabaa keenyatti deebi'uun rakkisaa akka ta'u hubachuu qabu,'' jechuun Medvedeev dubbatan. Dhaabbileen alaa bahuun lammiilee Raashiyaa hojii isaan biratti dalagan 'yaaddoo keessa galchaniiru' jechuun himatani. Tiwoo Legeet, Xiinxalaa Biiznasii Murteen Raashiyaa hangam miidhaa geessisuu danda'a? Meeshaaleen biyyoonni Lixaa Raashiyaarraa bitan meeshaalee dheedhiidha. Garuu boba'aafi gaaziin akkasumas sibiilli akka aluminiyeemii, nikeelii, kan xaa'oo oomishuuf fayyadan potaashiifi fosfetiinis keessa jiru. Waraanni akkuma eegaleen gatiin omishaalee kanaa ol guddateera. Yoo gatiin ol ka'e akkanumaan itti fufe Awurooppaa keessa rakkoo dinagdee ni fida. Gurgurtaan konkolaataa Raashiyaa garuu adda cituun hammana hubaatii waan geessisu miti. Gurgurtaan meeshaalee qonnaarratti ka'ames akkasuma. Meeshaaleen kuni alatti ergamu - gara caalu garuu Belaaruusifi Kazaakistaanitti kan ergamanidha. Konkolaattonni qoqqobbii keessa ka'amuun abbaa qabeenyaa Vauxhall, Peugeot fi Citroen kan ta'e Stellantis'f rakkoodha. Walumaagala qoqqobbiin Raashiyaa hammana miidhaa hin fidu. Haa ta'u malee, qoqqobbiin meeshaalee dheedhiirra ka'ame hojiirra oollaan miidhaa jabaa fiduu danda'a.	https://www.bbc.com/afaanoromoo/oduu-60697585
politics	Lola Tigraay Kaaba Itoophiyaa: Eertiraan harka keessaa qabdii?	"Haleellaa humnoonni naannoo Tigraay Raayyaa Ittisaa Biyyaa achi buufatee jiru irratti banan hordofuun, Kibxata Sadaasa 03 wal diddaan mootummaa federaalaa fi kan naannoo Tigraay jidduutti adeema ture gara waraanaatti jijjiirame. Hariiroon mootummaa federaalaa fi kan naannoo Tigraay erga filannoon biyyaalessaa marroo 6ffaa Hagayya bara darbeef qabamee ture, sababa weerara koronaavaayirasiin dabarfameen duuba akkaan hammaate. Paartiin naannoo Tigraay bulchu TPLF murtee mootummaa federaalaa irra darbuun, Fulbaana darbe sadarkaa naannootti filannoo taasise. Filannoo kana mootummaan federaalaa 'seeraan ala' jedhee kuffise. Sadaasa 03 haleellaa humnoonni Tigraay loltoota Izii Kaabaa Raayyaa Ittisa biyyaa irratti raawwatan hordofuun, MM Abiy tarkaanfiin waraanaa akka fudhatamu ajajan. Iziin Kaabaa kutaa waraanaa Raayyaa Ittisaa Itoophiyaa isa guddaa fi hidhannoo jabaa qabu ture. Erga MM Abiy tarkaanfiin waraanaa akka fudhatamu ajajanii booda torban sadan darbaniif, daangaa Tigraay kallattii adda addaan lolli adeemaa jira. Waraanni biyyaalessaa magaalota naannoo Tigraay gama Lixaa fi Kibbaa hedduu to'ateera. Gama lamaaniinuu namoonni ajjeefamuu aanga'oonni ni himu. Haa ta'u malee lakkoofsi namoota lola kanaan du'anii hin baramne. UNHCR akka jedhutti yoo xiqqaate namoonni 30,000 ol daangaa qaxxaamuruun gara Sudaan baqatanii jiru. Tigraay keessatti iddoowwan filataman irratti haleellaan qilleensaa raawwatamaa jira. Kamisa darbe xiyyaarri waraanaa gaara Maqaleetti dhiyoo jiru irratti boombii buuste. Aanga'oonni Tigraay mootummaan MM Abiy haleellaa kanaan lammilee nagaa miidhaa jira jedhanis, MM Abiy garuu tarkaanfiin kan fudhatamaa jiru hogganoota TPLF fi buufatawwan waraanaa qofa irratti ta'uu irra deddeebiin himaa jiru. Walitti bu'iinsi qaamolee biyya keessaa lama jidduutti eegale kun Eertiraas hirmaachisee jira. Pireezidantiin Tigraay Dabratsiyoon Gabramikaa'el ibsa irra deddeebiin kennaniin, Eertiraan loltoota ishee bobbaasuun gama Shiraaroo fi Baadimmeen akkasumas Kibbaan ammoo gama Allaamaaxaan loltoota Itoophiyaa waliin Tigraay waraanaa jirti jedhan. Sababa kanaafis Tigraay torbee darbe buufata xiyyaaraa idil-addunyaa Asmaraa kan maandhee humna qilleensaa Eertiraa ta'etti rokeettii dhukaafte. Rokeettiiwwan sadi dhukaafaman keessaa tokko buufata xiyyaaraa dhiyootti yoo kufu, kan hafan lamaan ammoo ollaa jireenyaa keessatti kufe jedhu jiraattonni. Naannawa daangaa Eertiraa fi Itoophiyaa lolli hamaan adeemaa akka ture fi dhukaasni gurguddaan dhagaahamaa turuu maddeen naannichaa BBC'tti himaniiru. Waraana daangaa Itoophiyaa fi Eertiraa jidduutti bara 1998-2000 taasifameen, iddoowwan lolli jabaan ture akka Alixeenaa, Zaalambassaa, Tsooranaa fi Marab ammas dhukaasni jajjabaan gabaafameera. Itaamaazhoor Shuumiin Raayyaa Ittisa Biyyaa Itoophiyaa Jeneraal Birhaanuu Juulaa dhimma kanarratti gaafatamanii, loltoonni Eertiraa Tigraay waraanaa jiru jedhamuun sobadha jedhan. Sadaasa 10, Ministirri Haajaa Alaa Eertiraa loltoonni biyya isaa ""lola keessoo Itoophiyaa keessaa qooda hin qaban"" jechuun Rooyitarsitti himanii turan. Sana guyyaa tokko dura Sadaasa 09 Imbasiin Eertiraa Landan jiru ibsa gareen gamtaa paartilee warra parlaamentariyaan Tigraay gama Eertiraa irraa miidhaan irra gahuu mala jechuun baasan kufaa taasise. ""Imbasiin Eertiraa ibsa gareen warra parlaamentariyaan, naannoon Tigraay mootummaan Eertiraan miidhamuu malti jechuun baase, bu'uurarraa kufaa taasisa,"" jedha xalayaan UK'tti ambaasaaddarri Eertiraa Isxifaanoos Habtamaariyaam barreessan. Yeroo mara tiwiitarii irratti yaada faallaa TPLF barreessuun kan beekaman Jaappaanitti ambaasaaddarri Eertiraa Isxifaanoos Afawarqii gama isaan, waa'ee haleellaa misaa'elaa Sanbata raawwatee deebii kennanii jiru. ""TPLF tarkaanfii daboorummaa seera qabeessa hin taane Sadaasa 13, 2020 raawwachuu itti fufe,"" jechuun barreessan. Waraana bara 1998 eegalchiisuunis TPLF qeeqan. Lola lubbuu namoota 100,000 olii galaafatee ture sana akka eegalu sababa kan ta'e, Eertiraa ta'uu koreen araarsitu murteessee ture. Kanarraa kan hafe Eertiraan waa'ee lola Tigraayitti adeemaa jiruu callisuu filatte. Miidiyaaleen biyyaalessaa biyyattii waa'ee lola kanaa homaatuu hin jenne. Deebii gama Eertiraarraa eegamaa tureef haala fakkaatuun Ministirri odeeffannoo Eertiraa Yamaanee Gabramasqal Sadaasa 18 gocha TPLF ""olkaasnee mul'isu"" hin feene jedhan. ""Tattaaffii xumuraa [TPLF] taasisuu ol kaasnee mul'isuun gatii hin qabu, sa'aa 11ffaa kanarratti gochi akkanaa waanuma eegamu,"" jedhan. Gocha kam akka jedhan adda hin baane. MM Abiy fi ajajoonni waraana Itoophiyaa loltoonni isaanii gama daangaa Eertiraa irraan humnoota TPLF waraanaa akka jiran akeekaniiru. Akka isaan jedhanitti miseensonni waraana Izii Kaabaa erga TPLF'n haleelamaniin duuba, daangaa qaxxaamuruun gara Eertiraa seenanii of gurmeessanii deebi'anii lolaa jiru. Dhiyeenya soorama irraa gara Raayyaa Ittisaa kan deebi'an Leetanaal Jeneraal Baacaa Dabalee, gareelee loltoota raayyaa ittisaa haleellaa Zaalambassaa, Raamaa fi Shiraarootti itti baname baqachuun gara Eertiraa seenanii turan qunnamuu dubbatan. Loltoonni kunneen osoo dangaa Eertiraa hin seeniin deebi'anii loluun yeroos isaaniif hin danda'amu ture jedhan. Loltoonni Itoophiyaa muraasa hin jedhamne magaalota Eertiraa keessatti mul'achuu fi kanneen madoo ta'an hospitaalota Eertiraa keessatti yaalamuu jiraattonni fi maddeen hospitaalaa BBC'f himanii jiru. Maddi amanamaa ta'e tokko loltoonni Itoophiyaa lola irratti madaa'an, hospitaala magaalaa Kibba biyyattii Sanaafee jedhamtutti wal'aanamuu himeera. Hariiroon badaan TPLF fi Eertiraa jidduu jiru waraana Itiyoo-Eertiraa bara 1998-2000 jidduu ture irraa ka'a, Caamsaa 2000 lola marroo sadaffaaf taasifameen, loltoonni Itoophiyaa sarara ittisaa Eertiraa cabsanii seenuun Kibba Lixa biyyattii lafa bal'aa to'annoo jala oolchan. Injifatamuun kun Isaayyaas Afawarqiif salphina guddaa ture. Hedduus ittiin qeeqamee jira. Mootummaan Itoophiyaa TPLF'n durfamaa ture dirree dipiloomasii irrattis Eertiraa irratti injifannoo jabaa argate. Eertiraan waggoota dheeraaf biyya addunyaarraa citte taatee turte. Pireezidantiin Eertiraa Isaayyaas Afawarqii biyyootni lixaa lola daangaa kanarratti TPLFn kan durfamu mootummaa Itoophiyaaf loogan jechuun himataa ture. Koreen araarsituu idil-addunyaa murtee Eertiraaf tolu dabarse. Isaayyaas MM duraanii Itoophiyaa Mallas Zeenaawiin michoota isaa lixaa waliin ta'uun, aangoorraa isa darbachuuf shiraa ture jechuunis yakka. Kanaaf jecha Eertiraan mormitoota Itoophiyaa qabsoo hidhannootti turan akka Ginboot-7, ABO, ONLF fi TPDM simachuun deeggaraa turte. Itoophiyaanis mormitoota Eertiraa simachuun deeggaraa turte. Eertiraan naannoo Gaanfa Afrikaa jeequu fi Somaaliyaa keessatti garee amantii fiinxaleessan deeggaruun himatamaa turte. Sababa kanaan UN bara 2009 mootummaa Eertiraa qoqqobe. Eertiraan yeroo mara himata kana ni haalti. Pireezidant Isaayyaas waraana keessa jiraachuu eeruun waggoota dheeraaf diimokiraasii didaa ture, mormitoota isaa hidhaa, miidiyaa walabaa ugguraa akkasumas tajaajila biyyaalessaa dirqama ta'e hojiirra oolchaa ture. Sababa kanaan dargaggoonni biyyattii kuma dhibbaan lakkaa'aman godaanuuf dirqamaniiru. MM Abiy gara aangoo wayita dhufan wanti guddaan milkeessan tokko Eertiraa waliin nagaa buusuu ture. Waxabajjii 05 bara 2018 aangootti bahanii osoo hin turiin, dhaabni biyya bulchaa ture kan amma diigame ADWUIn murtee komiishiniin daangaa Eertiraa fi Itoophiyaa bara 2002 dabarse akka fudhatu beeksise. Murteen kun Baadimmee Eertiraaf kan kennu ture. Eertiraan hanga Itoophiyaan murtee kana haal-duree tokko malee fudhattee hojiirra oolchituutti mariif qophii miti jechuun didaa turte. Callisa torbee lamaa booda Waxabajjii 20 uummattoonni biyyoota lamaanii misiraachootti hirribaa dammaqan. Pireezidantiin Eertiraa Isaayyaas Afawarqii ""karoora itti aanuuf akka tolu dhugaa lafarra jiru kallattiin hubachuuf"" jedhanii jila gara Finfinnee akka ergan beeksisan. Haa ta'u malee wayita kana jedhanitti, haasadhuma sanaan diina isaa kan ta'an TPLF'f 'dhumateera' jedhan. Karoorri Eertiraan Itoophiyaa waliin nagaa buusuuf qabdu TPLF kan hin hirmaachifne ta'uun yeroos barame. Yeroos TPLF dhaaba biyya bulchu keessaa hin baane ture. Haa ta'u malee Isaayyaas waggaa 20 booda wayita gara Finfinnee dhufan hogganaa TPLF Dr Dabratsiyoon waliin wal arganii turan. Sirna baniinsa daangaa biyyoota lamaanii gama Zaalambassaa fi Humaraa-Omhaajaar irrattis, hogganoonni lamaan wal arganii harka wal fuudhanii turan. Kuni Fulbaana bara 2018 ture. Adoolessa 8 bara 2018 wayita MM Abiy gara Asmaraa imalan, kun addunyaatti raajii ture. Sababni ammoo Pireezidant Isaayyas waggaa 20 oliif Itoophiyaa waliin araaramuu didee ture. Afaan Tigriffaa qulqulluu ta'ee MM Abiy Asmaraatti biyyoota lamaan jidduutti boqonnaan nagaa fi wal ta'iinsa diinagdee haaraa banamuu labsan. Qalbii lammilee Eertiraa hedduus hawwatan. ""Daa'imman keenya hojii riqicha nuti diigne ijaaruu fi keenyan jibbaa nuti ijaarre diiguutiin ba'aa itti hin baay'ifnu,"" jechuun dubbatan. ""Yaa uummata Eertiraa jaalatamoo isiniif nagaatu mala. Waraanaa fi sagaleen waraanaa ni gaha,"" jedhan. Sababa biyyoota lamaan jidduutti araara buusaniifis badhaasa Noobeelii Nagaa kan bara 2019 injifachuu danda'anii jiru. Addi Bilisa baasaa Uummata Tigraay (TPLF) fi Addi Bilisa baasaa Uummata Eertiraa (EPLF kan booda PFDJ ta'e) osoo mootummaa Itoophiyaa duraanii Dargii waliin hin injifatiin hariiroo wal makaa qabu turan. Bara 1975 hundeessitoota TPLF keessaa warri ijoon Eertiraa keessatti EPLFn ture kan leenji'an. Hanga bara 1985 Mangistuu kuffisuuf waliin ta'uun lolaa turan. Haa ta'u malee garaa gartee yaadama siyaasaa qabaniif jecha yeroon isaan hariiroo qaban guutummaatti kutanis tureera. Bara 1988 booda garuu deebisanii wal deeggaruu eegalan. Bara 1991 wayita TPLF Finfinnee qabatu loltoonni komaandoo fi mekaanaayzdii Eertiraa waliin turan. Injifannoo booda waggoota 7 jalqabaa biyyoonni lamaan boqonnaa waraanaa cufanii, hariiroo naga qabeessaa fi wal ta'iinsa diinagdee jabaa qabaachaa turan. Hanga dubbiin akka hin taane ta'uu eegaluutti, hogganoonni dargaggoonni biyyoota lamaanii yeroosii Mallas Zeenaawii fi Isaayyaas Afawarqii hariiroo gaarii qabaachaa turan. Booda bara 1998 lolli daangaa biyyoota lamaan jidduutti eegalee, bar-kurnee lamaa oliif nagaan dhabamee ture. Kanaaf jecha wayita ammaa TPLF gara Eertiraatti quba qabuun waan nama ajaa'ibsiisuu miti."	https://www.bbc.com/afaanoromoo/oduu-55082504
politics	Qoccollaa saalaan kan himataman bulchaan Niiwu Yoork 'hojii gadhiisi' jedhaman	Namni siyaasaa gameessi miseensa paartii Dimokiraat ta'an Andiruu Kuwoomoo yakka qoccollaa saalaan wayita himataman kun isa sadaffaadha. Yeroo sadaffaaf erga himatamanii booda hiriyootuma isaanii paartii isaanii keessa jiraniin akka hojii gadhiisan gaafatamaniiru. Ogeessi suuraa tokko barruu  'New York Times' jedhamutti akka himetti, qondaalli siyaasaa beekamaan kun dubartii himatte kana iddoo cidhaa tokkotti fuulashee harkasaaniitiin tuttuquun dhungachuuf akka barbaadan gaafatanii turan. Maanguddoon gannaa 63 Andiruu Kuwoomoo, haala naamusa hin qabneen nama tuqan akka hin qabne dubbatanii, yoo yaadi isaanii garmalee hiikamee xaxaa uumeera ta'eefis dhiifama gaafataniiru. Qorannoon kan eegalame erga miseensonni duraanii mana hojii Aab Andiruu Kuwoomoo lama himata dhiyeessaniiti. Himannaa alanaa kana booda miseensa kongiresii Niiwu Yoork kan taate Kathleen Rice namoota akka Aab Andiruu Kuwoomoo aangoo gadi dhiisan gaafatanitti dabalamte. Miseensi mana maree magaalaa Niiwu  Yoork Antooniyoo Raynoosoo yaada dubartii miseensa kongireesii kanaa deggeruun twitter irratti barreessan. Himata amma nama siyaasaa gameessa kana irratti banameef bu'uura kan ta'e ogeessi suuraa Anna Ruch, namni kun bara 2019 cidha tokkorratti dubartii himatte kanarra harka kaawwachuuf wayita isaan jedhan isheenimmoo harkasaanii ofirraa darbatte jechuun ragaa dhiyeesse. Isaan garuu aariidhaan ammas itti deebi'anii fuulashee qaqqabuun akka dhuungachuu fedhan itti himaa turan jedhan namni ija kaameeraatiin haala yeros ture qabate kun.I Suuraan haala ture kana agarsiisu gaazexeedhaan maxxanfameera. ''Wayitan kana arge akka maleen rifadhe, haalli bitaa natti gale'' jedhe namni ganna 33 Ruch, wayita barruu New York Times waliin turtii taasise. Abbaan Alangaa Walii Galaa New York Wiixata kaleessaa irraa eegalee himannaa qoccollaa saalaa nama kanarratti dhiyaate qorachuu eegaleera. Bulchaan New York, gameessi miseensa paartii dimokiraat Andiruu Kuwoomoo hojii ittisaa fi to'annoo Covid-19 irratti hojjetaniin addunyaarratti beekamtii guddaa nama argataniidha. Boodarra garuu lakkoofsa namoota sababa vaayirasii kanaan du'anii isa sirrii dhoksaniiru jedhamuun akkaan komatamaa turan, kanaanis qoratamaa jiru.	https://www.bbc.com/afaanoromoo/oduu-56253069
politics	Filannoo pireezidantummaa Somaaliyaaf uggurri sochii labsame, al-Shabaab haleellaa raawwate	Filannoo pireezidantummaa Somaaliyaa Dilbata dhufu gaggeefamuuf ergamni ce'umsa Somaaliyaa kan Gamtaa Afrikaa (African Union Transition Mission in Somalia (Atmis)) galma filannoon itti gaggeefamuu fi naannoo sanitti uggura sochii labse. Filannoon kun magaalaa guddoo biyyattii Moqaadishootti gamoo buufata humna qilleensaa Afisyoni keessatti gaggeefama. Uggurri sochii kun Kibxataa qabee hanga Wiixata torbee dhufuutti labsame. Pireezidantiin Somaaliyaa miseensota paarlaamaa ji'oota muraasa dura filataman 300 ta'aniin kan filatamu yeroo ta'u, miseensotni paarlaamaa kunniin gamoo humna qilleensaa filannichi itti gaggeefamutti walitti qabamaniiru. Filannoo kana irratti morkattoota jaboo ta'uu warri jedhaman pireezidantii ammaa Mohaammad Abdullaahii Farmaajoo, fi pireezidantoota lama isa dura turan, Hasan Sheek Mohaammudifi Sharriif Sheek Ahimadi. Filannoon kun yeroo gaggeefammuun irra ture irra sababa wal-dhibdee namoota siyaasaa gidduutti dhalateen ji'oota 15'n boodatti harikafatee gaggeefama. Kun kanaan osoo jiru, magaalaa guddoo biyyattii Moqaadishoo keessatti boombiin of wareegaa dhooyee namoota hedduu miidhuun dhagaahameera. Haleellaan kun kan raawwate galma buufata xiyyaaraa idila addunyaa Aden Addee jedhamurratti ta'uufi xiyyeeffannoon isaas konkolaattota ta'uun himameera. Maddeen naannichaa akka himanitti haleellaa bakka 'Kilometre-Four Junction' jedhamutti raawwatame kanaan qaamole nageenyaa fi namoota nagaarra miidhaan qaqqabeera. Bakki haleellaan kun itti raawwate buufata kaadhimamtootni filannoo pireezidantii duula na filadhaa itti gaggeessan irraa 5km qofa fagaatee argama. Filannoo kanaaf kaadhimamtootni 39 dhiyaataniiru. Ji'a darbe bakka miseensotni paarlaamaa haaraa filataman  galanitti haleellaan moortaarii raawwatamee ture.  Namootni hedduunis madaa'aniiru. Gareen finxaaleyyii al-Shabaab haleellaa har'aa namoota hedduu miidhe duuba akka jiru beeksiseera. Al-Shabaab haleellaa Moortaarii ji'a darbee san duubas akka jiru beekameera. Filannoo pireezidantummaa Somaaliyaan lammiileen biyyattii kallattiin filuuf hiree hin qabaanne kana irratti miseensota manneen maree biyyattii lamaaniitu hiree qaba. Isaan ammoo kan filataman hooggantoota gosaa Somaaliyaaa keessa jiraataniini. Kaadhimatoota 39 pireezidantii biyyattii ta'uuf duula isaanii miseensota Paarlaamaaf gaggeessaa jiran keessa dubartii tokko qofatu argama, Fawziyaa Yusuuf Adam. Kaadhimatootni kunneen haasaa na filadhaa isaanii isa guddaa Roobiifi Kamisa gaggeessu. Pireezidantiin haaraan filatamu biyyattii waggoota afuriif bulcha.	https://www.bbc.com/afaanoromoo/oduu-61410418
politics	Mootummaa Itoophiyaa: 'Dhimmoota nageenya biyyaalessaa qoran irratti tarkaanfii araarama hin qabne eegalleerra'	Mootummaan dhimmoota nageenya biyyaalessaa qoran irratti tarkaanfii araarama hin qabne fudhachuu eegaluu caasaan waloo Nageenyaafi Tasgabbii beeksise. Caasaan waloo Nageenyaa fi Tasgabbii kun jaarmiyaalee akka Komishinii Poolisii Federaalaa, Raayyaa Ittisa Biyyaa, Tika Biyyaalessaa fi Ejensii Nageenya Odeeffannoo Biyyaalessaarraa hundeeffame. Caasaan kun ibsa Jimaata galgala baaseen ''qaamolee farreen nageenyaa ta'aniif obsa hin qabu'' jedheera. ''Diddaa uummataa umuun biyyattii gara walitti bu'iinsaafi jeequmsaatti galchuuf qaamoleen keessaa fi alaan wal ta'anii socho'aa jiraachuu isaaniif ragaa gahaa qabna'' jedha caasaan waloo nageenyaa fi tasgabbii. Mootummaan eenyummaa, bulchiinsa daangaafi gaaffiilee ofiin of bulchuun walqabatan haala barbaachisuun keessummeessaa jiraatus qaamoleen badiisaa biyyattii jeequmsatti ofaa jiruu jedha. Ergama kana galmaan gahuuf sanada qophaayee fi taatota badii kanaa kan ibsu ragaan harka isaa gahus, caasaan nageenyaa fi tasgabbii kun ibseera. Ibsichi tibba kana Naannoo Amaaraa godina Shawaa Kaabaa fi godina addaa saba Oromootti haleellaawwan raawwatamaniin lubbuun namoota nagaa darbuu, qabeenyi manca'uufi namootni hedduun qe'ee buqqa'uu yaadatee, kana kan raawwate qaamolee farra nageenyaa biyya keessaafi alaa gurmaa'aniidha jedheera. Naannoo Amaaraa gidduugala Goondarittis hidhattootni Qimaant haleellaa raawwataniin badii qaqqabuu yaadachiiseera. Akkasuma daangaa naannolee Affaariifi Somaaleettis walitti bu'iinsi lubbuu namootaa galaafate mudachuu eereera. Walitti bu'iinsa qaamolee hawaasaafi hidhattootaan raawwataman kanaan dabalataan Hidha Haaromsaa Itoophiyaa kan ilaallatuun ''qaamoleen keessaa fi alaa'' bishaan marroo lammataaf hidha sanitti akka hin guutamne hidhattoota Gumuuz leenjisuufi hidhachiisuun naannichatti bobbaasaniirus jedha. Shira qaamota kanaa fashaleessuuf tarkaanfiin fudhatamaa jiraachuu caasaan waloo dhimma nageenyaa fi tasgabbii beeksiseera. Dabalataaniis gareen hidhattootaa ''ABO-Shanee' xiyyeeffannoo mootummaa bittimsuuf bakka garaagaraatti namoota nagaarratti haleellaa geessisaa jiraatus, haleellaa fi ajjeechaa guutummaatti hambisuuf tarkaanfiin qaama kanarratti fudhatamu cimee itti fufeera jedha. ''Oromiyaa keessatti nageenya mirkaneessuuf tarkaanfii fudhatamaa jiruun ABO-Shaneerratti kasaaraa guddaan gaheera'' jedha ibsichi. ''Mootummaan jijjiiramichi akka hin garagalfamneefi dirreen dimookrasii akka hin dhiphanne obsi agarsiisaa ture nageenya biyyaalessaa kan qoru waan ta'eef, tarkaanfii araarama hin qabne fudhachuu eegaluu ibsuu fedhaa'' jedheera. Humnoonni alaafi keessaa Itoophiyaa diiguuf hojjetan miidiyaalee hawaasaa fi caasaalee mootummaa keessa galuun nageenyaafi jireenya biyyaa yaaddoo keessa galchaa waan jiraniif uummatni kana beekuun akka tumsu waamicha godheera. Sochii qaamolee farra nageenyaa fi hidhattootaa ragaadhaan karaa caasaa nageenyaa fi tasgabbii hordofuun to'achuun tarkaanfii atattamaa irratti fudhachuun itti fufas jedhe.	https://www.bbc.com/afaanoromoo/oduu-56847729
politics	Qondaalli ABO Yaasoo Kabbabaa turtii mana hidhaa fi waa'ee himatasaa maal jedhe?	Qondaalli Adda Bilisummaa Oromoo (ABO) Yaasoo Kabbabaa hidhaa ji'a shanii booda wabiidhaan mana hidhaatii gadhiifameera. Yaasoon erga bara 2018 as yeroo lamaaf hidhamuu fi walumaagalatti waggaa lamaa fi ji'a shan murtii seeraa malee akka hidhame hime. Jalqaba waggaa lama hidhamee erga gadhiifamee ji'a afur booda ammas qabamee ji'a shan hidhamee ba'e. Jalqaba wayita hidhamu shororkeessummaan kan himatame Yaasoon, 'aanga'oota mootummaa ajjeesisuuf yaaluu, odeessa waraanaaf kennuu' himataawwan jedhan irratti dhiyaachuu hime. ''An nama siyaasaa karaa nagaan socho'u malee waraana miti. Akkanumaan sodaa qabanirraa na hidhan. Waggaa lama guutuu murtee seeraa malee na hidhan. Waggaa lamatti dhaddacha 39 dhaabbadheera. Booda akkanumaan na gadhiisan.'' Yaasoon himata poolisin irratti dhiheese hin fudhatu. Murtii malee hidhamuu isaas morma. ''...waggaa lama guutuu har'a ragaa fidanna, bor ragaa fidanna osoo jedhanuu turan. Ragaan sanadaas ragaan namaas hin jiru. Dhumarratti bilisa jedhanii na gadhiisan,'' jedhe. Namni tokko waggaa lama guutuu murtee seeraa malee yoo hidhame yeroo fi humni inni mana hidhaatti balleesse herreegamee beenyaa argachuu qaba malee bilisa deemi jechuun seera biyya kamiinuu sirrii miti jedhe Yaasoon. ''Bu'aan inni akka dhuunfaatti, akka sabaatti, akka biyyaatti buusu herreegamee yoo beenyaan kennameefi, dhugaadhaan bilisa kan jedhamu. Yoo kun hin ta'in ammoo waggaa lama hidhamee akka ba'etti ibsuu qabu.'' Namni tokko to'annoo qaama isa hidhee [mootummaa] jala waggaa lama guutuu taa'ee shakkamaadha jedhamuu hin danda'u kan jedhu Yaasoon, ''kun dhiibbaadhumaan nama adabuudha,'' jedha. Yaasoon waggaa lama hidhamee bilisaan erga gadhiifamee ji'oota afur booda magaalaa Finfinneetti ammas deebi'ee to'atame . Qondaalli siyaasaa kun waahila isaa waliin ta'uun maallaqa miiliyoonaan lakkaa'amu osoo garee juuntaa TPLF'f dabarsuu qabame jedhee ture mootummaan kan to'ate. Yaasoon garuu himannaa irratti dhihaatu kana morma. Haala turees wayita ibsu, ''nama hospitaala geessee osoon achi jiruun qabame, '' jedhe. ''Jalqaba wayita na qaban tokko konkolaataadhaan nama rukutte naan jedhe. Anillee gochuman hin raawwannettin rifadhe. ''Takka turanii buufata poolisii tokkotti na geessanii baankii saamsiste naan jedhan. Booda Baankii Anbassaatti na geessan, achitti ammoo maallaqa juntaadhaaf dabarsite naan jedhan.'' Baankii Anbassaa jedhamu tajaajilaafuu fayyadamee akka hin beekne kan dubbatu Yaasoon, ''galmee herregaa baankichaa osoo hin qabaatin maallaqa akkamiinan dabarsa jedhee gaafannaan, namoota isaanii waliin waliigaltee maallaqa dabarsite jedhanii narratti cufan,'' jedhe. Dhiheenya kana Itoophiyaa keessatti namni tokko altokkotti birrii 50,000 caalaa dabarsuu akka hin dandeenye labsameera, ''anaan ammoo birrii miiliyoona 40 dabarsite naan jedhan, kanaafis ragaa qabaachuu himan. ''Ragaa sana garuu hin dhiheessine,'' jechuun himati irratti dhiyaate 'soba' ta'uu hima. Yaasoon wayita qabamu suuraan isaa kan waan baankii bira jiru fakkaatu, dabtara herreega baankii waliin kan kaafame miidiyaa hawaasummaarra deemaa ture. Yaasoon waa'ee suuraa sanaa akkas jedhe: ''An kanin qabame bakka sanii miti. Bakka sana humnaan na geessan. Baankii fuuldura na teessisanii suura kaasanii maxxansan. ''Eenyu akka na kaaseyyuu hin beeku. Galmeen herreega baankii suuraa irra jiru ammoo kan Baankii Daldalaa Itoophiyaati. Kan baankii Anbassaayyuu miti.'' Boodarras dhiisanii matta'aa nyaatte jedhanii na himatan kan jedhu Yaasoon, kunis ta'uu dinnaan wabii birrii kuma 30n akkan ba'u Manni Murtii Waliigalaa Itoophiyaa murteesse jedhe. Jalqaba komishinii Poolisiitti ji'a sadii fi torban lama hidhamuun isa booda gara mana hidhaa Galaanitti argamu [Abbaa Saamu'eel] geeffamuun ji'a tokkoo fi torban lama hidhamee kan ba'e Yaasoon, haalli qabiinsa mana hidhaa mijataa miti jedha. ''Komishinii poolisiitti namatu akka malee baay'ata. Mana hidhaa Abbaa Saamu'eelitti ammoo hanqina qulqullinaatu jira. Balfa hedduutu mooraa keessaa fi naannawa isaa jira. Bishaan hin jiru. ''Wanti nyaatan hin jiru. Manni fincaanii hunduu duudeera. Soorata fi bishaan maallaqa keenyaan dhamaanee alaa galfataa turre.'' Qondaalli siyaasaa ABO Yaasoo Kabbabaa kanaan dura kitaabota barreessuudhaan beekama, kitaaba isaa keessaa kan walitti fufiinsaan maxxanfamaa turan Miila hin shokoksine, Dibaa, Shira kan jedhan ni beekamu. Yaasoon amma qondaala siyaasaa ta'us, ''garuu ergaa koo karaa barreeffamaa [kitaabaa] dabarfachuu hin dhiisu,'' jedha. ''Wayitan qabame kitaaba Miila hin shokoksine Jildii afraffaa [isa xumuraa] mata duree Ijibbaata jedhuun barreessee eebbisiisuuf qophiirra ture. An hidhamus kitaabichi garuu maxxanfamee gabaarra ooleera.''	https://www.bbc.com/afaanoromoo/oduu-61001765
politics	Ogganaan Tarkii Erdoogaan mataa loltoota Kurdootaa akka buruqsuu dhaadate	Pirezidaantiin Tarkii Taayib Erdoogaan loltoonni Kurdii yoo guyyaa kaa'ameef keessatti kaaba Siriyaatii godina nagaa akka ta'uuf karoorfame keessaa bahu baatan, 'mataasaanii buruqsina' jechuun dhaadataniiru. Tarkiin guyyaa Kamisaa loltoonni Kurdi akka naannichaa bahan dandeessisu halleellaa guyyoota shaniif akka dhaabdu waliigaltee turte. Haa ta'u malee guyyaa Sanbataa gareen lamaanuu waliigaltee dhukaasa dhaabuu diiguuf wal himataa turan. Ankaaraan humnoota Kurdii akka shororkeessaatti waan ilaaltuuf Siriyaa keessatti 'godina nagaa' uumuu barbaaddi. Dhukaasa dhaabuuf yeroof waliigalamulleen waldhabdee keessattii gama magaalaa daangaa kan taate Ras-al Ain keessatti itti fufeera. Guyyaa Sanbataa magaalaa jiddu gala biyyattii Kaayserii keessatti haasaaa karaa TVn taasisaniin, Pirezidaanti Erdoogaan loltoonni Kurdi hanga guyyaa Kibxata galgalaatti akkuma waliigalameetti yoo bahu baatan, ''bakka itti dhaabbannee irraa eegaluun mataa shororkeessitootaa buruqsuu itti fufna,'' jedhaniiru. Oganaan Tarki torban dhufaa keessa pirezidaantii Raashiyaa Viladmiir Putiin waliin ni mari'atu. Guyyaa Sanbataa mariiwwan kunneen fala kan hinqabaanne yoo ta'an, Tarkiin 'karoora mataashee hojiirra olchiti,'' jedhaniiru. Ministirri Raayyaa Ittisaa Tarkii humnootiin Kurdi sa'aatiiwwan 36 darban keessatti haleellaa dubbii barbaachaa 14 taasisuusaanii himantaniiru. Baayyeen haleellaa kanneenis Ras Al Ain keessatti yoo ta'u, humnootiin Tarkii garuu waliigaltichaan abboomamuuf jalaa callisaniiru jedheera. Haa ta'u malee, Humnootiin Dimokraatawaa Siriyaa kan Kurdootaan Ogganamu (SDF), Tarkiin waliigaltee dhukaasa dhaabuu diguushee himateera. Isaanis waranni Tarkii karaa siviloonnii fi namoonni magaaloota haleellaan keessatti raawwatamu keessatti miidhaman itti baqachuu danda'an kennuu diduusheetiif himataa jiru. Guyyaa Sanbataa Warri SDF itti aanaa pirezidaantii Ameerikaa Maayik Peensi- kan akka dhukkaasni yeroof dhaabbatu jaarsummaa gaggeesse, akka karaa siviloonni ittiiin bahan akka kennittuuf Tarkii irratti dhiibbaa akka taasisuuf gaafatanii ture. ''Karaa Ameerikaatii mariin walitti fufiinsaan taasifamuun rakkina kana hiikuuf waadaan galamulleen, qabatamaan wanti raawwatame tokkolleen hinjiru'' SDF ibsa isaatiin akka eereetti. Dubbi himaan pirezidaantii Tarki Ibdiraahim Kaaliin akka jedheetti, isaan humnootiin Kurdii bahamiif Ameerikaan dhiibbaa akka taasiftu barbaadu. ''Hiriyyoota keenya Ameerikaa walitti dhufeenya isaaniitti gargaaramuun akka balaa takka malee bakkichaa akka bahan akka taasisan barbaadna,'' jechuun AFP'tti himan. Dhaabbanni Mirgoota Namoomaa Siriyaa, UK keessatti bu'urreeffate (SOHR) deeggarsi namoomaa akka hintaasifamneef karaa Ras al Ain daandiin galmaa dhorkameera jedha. Akka dhaabbata kanaattis lakkoofsi siviloota haleellaa Tarkiin ajjeefaman 86 gaheera jechuun Jimaata darbe ibsaniiru. Akkasumas namoonni 160,000 hanga 300,000 ta'anis erga haleellaan kun eegale guyyoota 10 darban keessatti qee'esaanii irraa baqataniiru.	https://www.bbc.com/afaanoromoo/oduu-50114210
politics	MM Abiy diyaaspooraa Itoophiyaa jajuun yeroo biyya galan waan gochuu qaban dhaaman	Ministirri Muummee Itoophiyaa Abiy Ahimad diyaaspooraan Itoophiyaa ''dippiloomatii gaheeyyii ta'uun biyya isaanii kabachiisaniiru'' jedhaanii kanneen sagantaa 'Great Ethiopian Home Coming' jalatti biyyattii dhufaa jiraniif waan hojjechuu qaban dhaaman. Mootummaan Itoophiyaa waraana humnoota TPLF waliin gaggeessuun walqabatee dhiibbaa biyyoota Lixaa irraa irra gahuu diyaaspooraan biyyoota adda addaa jiru aantummaa biyya isaaf qabu hiriirota gurguddoo dabalatee karaa adda addaan ibsaa ture. Mootummaan, diyaaspooraan kun aantummaa isaa ibsuuf ayyaana qillee Itoophiyaaf sagantaa 'Great Ethiopian Home Coming' jedhuun miiliyoona tokko ta'e akka galu waamicha dhiyeesseen hawaasni diyaasooraa biyyatti deebi'uu eegaluu hordofee MM baga nagaan dhuftan jedhaniiru. ''Diyaaspooraan Itoophiyaa guutuu addunyaarra jiru biyyi isaanii wayita nama barbaaddetti biyya isaaniif ijoollee yeroo murteeessaa ta'uu isaanii mirkaneessaniiru jennee ija jabinaan dubbachuu dandeenya'' jedhan. Ibsa miidiyaalee hawaasaa isaanii gubbaatti maxxansaniin ''tokko tokko Itoophiyaa haleeluu yoo kajeelan, gariin dhugaa Itoophiyaa sobaan haguuguuf yoo ka'an, kanneen hafaniis Itoophiyaarratti dhiibbaa hin malle kaahuuf yeroo ka'an hawaasni diyaaspooraa Itoophiyaaf jecha waloon dhaabataniiru'' jedhan. ''Balbala namoota siyaasaa rurrukutaniiru, adda baabayii hiriirota gurguddaan guutaniiru, dhaabbilee gurguddaa muggutaniiru, tarsiimoo dogoggoraa hooggantootaa dura daabbataniiru,'' jechuunis jajaniiru. Miiidiyaaleen dhugaa Itoophiyaa akka agarsiisanis dhiibbaa uumaniiru ittiin jedhaniiru. Oolmaa hawaasni diyaaspooraa biyyaaf oolaniiru jedhan deeggarsa hidha haaromsaaf godhan dabaluun kan tarreessan MM Abiy ''hawaasni diyaaspooraa dippiloomaatii gaheeyyii ta'uun biyya isaanii kabachiisnaiiru,'' jedhaniiru. Diyaaspooraan ayyaanaaf biyyatti deebi'aa jiru yakka gareen TPLF uummata irraan gahe addunyaa biroof akka agarsiisan dabalatee wantoota isaan akka irratti hirmaatan barbaadan dhaamaniiru. Naannolee miidhaman akka daawwatan, uummata akka jajjabeessan adaraa jedha. ''Shorokeessaan TPLF saba keenyarratti hammeecha safara hin qabne geessise ija keessaniin argitanii addunyaa ija koo adda haa godhu jedheef akka agarsiiftan isin hubachiisuun barbaada.'' Sagantaalee dhaabbilee adda addaa qopheessan kan omisha qonnaan bulaa walitti qabu dabalatee kaan irrattis akka hirmaatan, iddoolee hawwata tuuristii akka daawwatan, hojiilee misoomaas akka ilaalan gaafataniiru. Waamichi diyaaspooraan miiliyoona tokko ta'u ayyaanaaf Itoophiyaatti galuu gama waajira Ministira Muummeen kan dhiyaate yeroo ta'u, daandiin qilleensaa Itoophiyaa milkaahina duula kanaaf tikkeeta geejibaa irratti ilaalcha gatii gochuu isaa beeksiiseera. Gariin diyaaspooraa amma biyyatti deebi'uu eegalaniiru.	https://www.bbc.com/afaanoromoo/oduu-59799279
politics	Iraan namoota viidiyoowwan piraankii miidiyaalee hawaasaarratti gadhiisan 17 hiite	Poolisoonni Iraan viidiyoowwaan dharaan nama wareersan (prank) namoota hojjatanii miidiyaalee hawaasaarratti gadhiisan 17 hidhan. Viidiyoowwan dharaa namoota wareersan namoonni hojjatan kun ta’iiwwan lubbuu namaa baasu fakkaatu dalaguufi, fuula namaarratti keekii darbachuun namoota naannoo isaanii jiran wayita naasisan mul’ataniiru. Poolisiin maamiltoonni miidiyaalee hawaasaa kunneen lakkoofsa hordoftoota isaanii guddifachuuf gocha isaaniitiin ’’nama sodaachisanii’’ jedhe. Qondaaltonni Iraan intarneetii cimsanii to’ataa jiru. Namoota dharaan warreen biroo naasisan irratti poolisoonni tarkaanfii fudhachuu kan eegalan itti fayyadama miidiyaalee hawaasaarratti to’annoo gaggeessuu hordofuun ture. Namoonni piraankii Instaagiraamirratti maxxansanii poolisiin to’ataman kun gocha kana wayita raawwatan namoota naannicha turan irratti ajjeechaa dharaa raawwachuu fi keekiifi aayis kireemii fuularratti darbachuun wareersaafi qaanessaa turan jedhame. Namoota poolisiin to’ate keessaa tokko viidiyoo waraabe otoo miidiyaa hawaasaarratti hin maxxanfamiin nama naasise eeyyama gaafachuufi naasisuu isaaf doolara Ameerikaa 20 kaffaluuf waliigaluu miidiyaa biyyattiif himeera. ‘’Waantin fedhe namoota gammachisuufi hordoftootan inistaagiraamiirratti qabu guddifachuu qofa,’’ jedhe. Namni piraanki dalaguusaatiin hidha seene tokko immoo balleessa isaa ta’uu amanuun miidiyaa biyyattiitti dubbate. ‘’Eyyama gaafachuutu narra ture,’’ jechuun dhiifama gaafate. Poolisiin biyyattii gama isaatiin, maamiltoonni miidiyaa hawaasaa to’ataman kun dhimmoota kana sirnaan beekuu qabu ture jedheera. ‘’Namoonni hidhaman 17’n yuunvarsiitii seenanii kanneen barataniifi dhaabbilee bebbeekamoo keesssatti kanneen hojjataa jiraniidha,’’ jedhame. Namoota dharaan nama naasisan kanneen irratti himannaan amma yoonatti banamuufi dhiisuun hin baramne. Poolisoonni namoota piraankii dalagan kana to’annoo  jala kan oolche Iraan  itti fayyadama miidiyaalee hawaasaarratti to’annoo gaggessuu jalqabuu hordofuun ture. Kamisa dabre poolisoonni Iraan namoota tiwitara gargaaramuun miidhaa qaqqabsiisufi diddaa mul’isaan’’ jedhe shakke 94 to’ateera. Kanatti dabaluudhaan, poolisoonni ‘’amala sirrii hin taane agarsiisu’’ namoota jedhuun 16 to’atee miidiyaa hawaasaa isaanii cufuu beeksiseera.	https://www.bbc.com/afaanoromoo/oduu-60161583
politics	Abbaa Caalaa Lataa: Imala jireenyaa fi qabsoo ABO	"“Abbaan Caaltuu geeraree Abbaan Caalaa’ dhiisaaree!” jedhu hiriyaa isaanii irraa geerarsa dabaree eeganii harkaa fuudhuun. Kan akkanatti geerarsa lommoxu ilma Lataa Waaqayyoo, 'gooticha warra Sayyooti'. Hiriyyootaafi jaalleewwan qabsoo isaati, akkas malee 'Ilma Lataa Waaqayyoo, 'gooticha warra Sayyoo' jedhanii geeraraa kana jalaa kan qaban ture. Waggaa 43 dura gammoojjii Sudaan keessa taa’anii geeraru ture Abbaa Caalaa Lataaf qabsaa'onni kaan. Abbaa Caalaa Lataa maqaan isaa ganamaa abbaan baasaniif Abrahaam Lataa ture. Ofii Abbaa Caalaa Lataa akkamitti maqaa kana argatan? Dubbiin akkana! Bara 1979 tti hiriyoota isaanii wajjin qabsoo hidhannoo Adda Bilisummaa Oromoo (ABO) hundeessuuf Sudaan keessa osoo jiranii hiriyaan isaanii Abbaa Caaltuu jedhamu gaaf tokko ni geerara ture. Abbaan Caalaas sagalee qaratanii itti taa’an, “Abbaan Caaltuu geeraree Abbaan Caalaa dhiisaaree?” jechuun Abbaa Caaltuu harkaa fuudhan. Tarii gaafa sana Obbo Abbaa Caalaa akkana jedhanii itti fufuun waan geeraran fakkaata: Harmee koo yaa soorettii mee hin galla akka koorrettii hin hafnu akka joorrettii….Ishoooo! “Abbaan Caaltuu geeraree Abbaan Caalaa dhiisaaree?” waan jedhaniif hiriyoonni isaanii ‘Abbaa Caalaa’ jedhanii waamuu eegalan. Maqichis ragga’ee hafe. Gaafa, “Abbaan Caaltuu geeraree Abbaan Caalaa dhiisaaree?” jedhan sana ‘anis ilma Caalaa jedhamu qaba’ jechuu isaaniti. Hiriyoota isaanif garuu dubbiin hin galle. “Dhuguma ilma Caalaa jedhamu nan qaba. Bara Dargii hojjataa mootummaa ta’ee osoon Wallaga jiruun ilma Caalaa jedhamu godhadhe. Namni tokkoyyu akkan mucaa qabu garuu hin beeku ture,” jedhu Abbaa Caalaa turtii BBC waliin taaisaniin. Abbaa Caalan bara 1950 A.L.A tti Qeellam Wallagaa moggaa magaala Dambi Doollotti Abbaa isaanii Lataa Waaqayyoo fi haadha isaanii Hambisee Gorbaa irraa dhalatan. Umurii ijoollummaatti akkuma ijoollee qotee bulaatti dhoqqee bukeessuu, biyyoo daakuu, geengoo waraanuu, mucucoo fi kollee fa’aa tapahatanii guddatan. “Ijoollummaatti ani mootii mandaraan ture. Yeroo tokko naannoo sanatti ana qofatu kubbaa teenisii qaba waan ta’eef ijoolleen ana wajjin taphachuuf jecha ana jala yaa’u turan,” jechuun ijoollummaa isaanii yaadatu Abbaa Caalan. Garuu gaaf tokko kubbaan isaanii dhootee akka durii ijoollee irratti mo’uun ni hafe. Ijoollee ajajuun hafee ijoollee wajjin wal-qixa tapahachuutti deebi’an. Baruumsa kutaa 1 hanga 8 Dambi Doollotti baratan. Baruumsa sadarkaa lammaffaa ammoo mana baruumsaa ‘Bethel Evangelical Secondary School (BESS)’ jedhamu kan magaala Dambi Doollotti argamutti baratan. Abbaan Caalaa hiriyoota isaanii wajjin nama sagal ta’anii qormaata kutaa 12 qoraman. “Ana dabalatee nama sadii qofatu yuunivarsiitii gale,” jedhu. Abbaa Caalaa Lataa barnoota sadarkaa olaanaa barachuuf bara 1971 tti Yuunivarsiitii Finfinnee seenanii barnoota Ikonomiksii barachuu eegalan. Yuunivarsiitin Finfinnee yeroo sana wiirtuu barnoota ammayyaa qofa osoo hin taane wiirtuu raacatiin qabsoo uummata Oromoo fi uummattoota Itoophiyaa finiinsu itti argamu ture. Mooraa kanatti egaa ijji qabsoo uummata Oromoo Abbaa Caalatiif kan banamte. Fincila barattootaa bara 1970’ oota keessa dhohee sirna Fiwudaalaa garagalche keessatti ilmaan Oromoo sochii kana finiinsuun mirga wal-qixummaa saba Oromoo fi uummattoota Itoophiyaaf falmaa turan keessaa tokko Abbaa Caalaa Lataati. Abbaa Caalaa Lataa dabalatee jaallan isaanii qabsoo Oromoo sochoosaa turaniif Yuunivarsiitin Finfinnee haala mijataa uumefii ture. Barattoonni bakka garaa garaa irraa dhufan waa’ee siyaasa Itoophiyaa ni mariyatu; wal-falmu; yaada furmaataa dhiyeessu turan. Addumatti barruun Waalalleny Makonnin ‘Gaaffilee Saboota Itoophiyaa’ jedhuu fi Walaloon Ibsaa Guutamaa ‘Itoophiyaawwii Maannawu?’ jechuun barreesse mata-duree falmiifi raacatii sochii qabsoo sabootaa finiinsaa turaniidha. Abbaa Caalaa Lataas sochii kana keessatti egaa ijji Qabsoo Bilisummaa Oromoo kan banamteef. Hiriyoota isaanii hedduu wajjin wal-baruun caasaa dhoksaadhan ABOn ijaare keessatti socho'aa akka turan himu. Abbaa Caalaan dhiyeenya kana kitaaba seenaa jireenya isaaniifi Qabsoo Adda Bilisummaa Oromoo (ABO) seenessu mata-duree, “Jireenya fi Qabsoo ABO” jedhuun maxxansuun gabaarra oolchuu isaanii BBC tti himaniiru. Kitaabni isaanii kun ifatti Adoolessa 16, 2022 Washingtanitti akka eebbiffamu himaniiru. Akkasumas, bu’aa bayiin jireenyaa Abbaa Caalaa, qabsoon ABO fi karaa dheeraan qabsoon Oromoo keessa darbee dhufe qabiyyee kitaaba isaanii keessaa akka ta’e dubbatu. Abbaa Caalaa Lataa erga Yuunivarsiitii seenanii waggaa sadaffaatti waggaa tokkoof tajaajila uummataa kennuf Arsii Kofaleetti barsiisummaan ramadaman. Tajaajila uummataa kennaa turan xumuranii bara 1974 tti baruumsa isaanii xumuruuf yeroo gara mooraa yuunivarsiititi deebi’an qabsoo fincila barattootaa irraa kan ka’e yuunivarsiitin cufamuu isaa ni yaadatu. Haayilasillaaseen kufee mootummaan Dargii erga aangoo qabatee yuunivarsiititti deebi’uun baruumsa isaanii digrii jalqabaa Ikonomiksiidhan eebbifamuu dubbatu Obbo Abbaa Caalaa Lataa. Dhaabni ABO bara 1976 tti sagantaa siyaasa isaa erga ifa godheen booda bara 1977 tti iffatti hundaa’e. ABOn sochii isaa iffatti gaggeessuf mootummaa Dargiitin danqamaa waan tureef Dargiidhuma keessatti karaa namoota quuqama sabaa qabanii caasaa ijaarrachuu akka jalqabe ibsu qabsaa'aan buleessi kun. Kanaaf ammoo namoonni akka Baaroo Tumsaa fa’aa warra sirna bulchiinsa Dargii keessa taa’anii sagantaa ABO baasuu irraa kaasee hanga dhaabicha bu’uuressuutti qooda olaanaa qaban turan jedhu. Hundeeffamuu ABO keessatti namoota shoora guddaa qaban keessaa tokko obboleessa Abbaa Caalaa Lataa kan ta’an Obbo Leencoo Lataati. Pirezidaantiin duraanii Itoophiyaa Nagaasoo Gidaadaa (PHD) yeroo ABOn hundaa’u waan Leencoo Lataa jedheen mudannoo isaanii Kitaaba ‘Daandii Nagaasoo’ jedhu keessatti barreessaniiru. Yeroo ABOn hundaa’u sana Dr. Nagaason karaa Luba Guddinaa Tumsaa carraa barnootaa Jarmanitti argatan. Oduu gaarii kana hiriyaa isaanii Leencootti himuuf  Finfinneetti wal argan.  Dr. Nagaason, “Ani barnoota argadhee Jarman deemufan jira” jedhaniin. “Maal barachuu deemta?” jechuun gaafatan Obbo Leencon. Dr. Nagasoon dafee, “Seenan baradha” jedhaniin. Obbo Leencon, “Ati dhaqii seenaa baradhu, nuti asuma teenyee seenaa hojjannee si eegnaa!” jechuun deebisaniif. Dr. Nagaason ajaa’ibsiifatanii gargar deeman. Dr. Nagaason gaafa deebi’an dhuguma ABOn hundaa’ee seenan hojjatamee isaan eege. Abbaa Caalaa Lataas ABOn ifatti osoo hin hundeeffamiiniyyuu maandhee (seelii) dhaabichaa keessa seenuun dhoksaadhan hojjataa akka turan dubbatu. Keessumaa caasaa mootummaa Dargii keessatti diriire keessatti sochii guddaa taasisaa akka turan himu. Erga barnoota isaanii xumuranii maqaa hojjataa mootummaatin gara Wallaggaa deemanii hojii dhoksaa (covert task) akka hojjataniif dhaabichi ergama itti kennuu yaadatu. Yeroo Abbaa Caalaa Lataa garas deeman Wallagga bulchaa kan ture Obbo Abbiyyuu Galataati. Obbo Tasammaa Nagarii ammoo Obbo Abbiyyuu jalatti hojjata ture. Lamaan isaanituu aangawoota Dargii olaanoo ta'anii harka lafa jalaan qabsoo ABO deeggaraa warra turaniidha. “Akkan garas deemee hojii dhaabaa hojjadhuuf Jaal Baaroo Tumsaa fa’aa Obbo Abbiyyuu Galataa fa’aa wajjin haasa’anii maqaan ‘Ogeessa Diinagdee Baadiyyaa kan Bulchiinsa Wallaggaa’ jedhu naaf kennamee akkan garas deemu ta’e.” “Ani guyyaa tokko ogummaan baradheen hojjadhee hin beeku. Ani jalqabuma maqaa kanaan hojii sochii ABO akkan Wallaggatti hojjadhuufan ergame,” jedhu Abbaan Caalaa. Abbaan Caalaa Wallaggatti maqaa hojjataa Dargiitiin qabsoo ABO osoo hojjataa jiranii aanga'aan Dargii yeroo hunda maqaan isaa gara jabeenyan ka’u tokko Bulchiinsa Wallaggaatti ramadame- Nigusee Faantaa jedhama. Abbaan Caalaa aanga'aa kana waliin hojjataa akka turan dubbatu: “Walgahii fa’aa wajjin teenya, afaan nan hiikaaf ture. Hojii dirrees wajjin deemna turre; wallaalaa wajiiti, akkasumaan barooda malee homaa hin beeku, nuti garuu itti tapahanna turre, isuma bira teenyee hojii siyaasaa keenya hojjataa turre. Garuu ammoo gara jabeessa!” ""Boodarra nurratti baree na hidhuuf yeroo jedhutti Dambi Doollottan baqadhe. Achii gaafa inni nama hidhuu jalqabun gara Naqamtee dhufe; Gimbiidhaa nama hidhuu yoo jalqabu Finfinneen dhaqe. “Finfinnee irraa ammas Dambi Doollon dhaqe. Achiin booda lama taanee bosona seenne; nama lama ta’anii qabsaa’un waan nutti ulfaateef achii baanee miilan Goreetti ceene; achiin gara Finfinneetti imalle,” jedhu. Yeroo sana ABOn gurmaa’ee dirree bahaatti qabsoo hidhannoo eegalee ture waan ta’eef Finfinnee irraa gara qabsoo hidhannoo Waranaa Bilisummaa Oromoo (WBO) dirree bahaatti imaluu yaadatu. Erga dirree bahaa xiqqoo turanii booda lixatti qabsoo hidhannoo akka eegalan dirqamni dhaabaa akka itti kenname kan dubbatan Abbaa Caalaan, achirraa miillan Jibuutii deemanii rakkoo gurguddaa keessa darbanii bara 1979 tti Sudaan galuun hiriyoota isaan dura achi gahanitti makamuu ibsu. Bara 1981'tti Sudaanitti leenjii waraanaa fudhachuun namoota 17 qabsoo hidhannoo Adda Bilisummaa Oromoo dirree lixaa saaqan keessaa tokko Abbaa Caalaa Lataati. Yeroo Obbo Abbaa Caalaa fi Obbo Daawud Ibsaa fa’aa waraana ABO dirree lixaa eegalanii kaasee Dargiin sochii hidhannoo kana kichuutti hambisuuf summiidhan fixuuf karoora cimaa akka baase yaadatu. Karoora kanattis hamma tokko milkaa'eera jedhu. “Guyyaa tokko Saglii nama 14 qabu taanee ona Gidaamitti ol baane. Dureen Saglii Obbo Daawud Ibsaati, ani itti aanadha; sana booda bakka lamatti hiramnee Obbo Daawud nama 8 wajjin Gidaamitti hafan, ani namoota 6 fudheen gara Beegii deeme. “Garee Obbo Daawud fa’aa balaa summiitu isaan mudate. Nutis silaa osoo achi jiraannee isaanuma wajjin dhumna turre,” jedhu Abbaa Caalaan bulchaan Wallaggaa yeroo sanaa Nigusee Faantaa akkamitti waraana ABO summiidhan akka fixe yoo yaadatan. Akka isaan jedhanitti, taateen kun kan raawwate bara 1981 ji’a Muddee keessa ture. “Jaallan keenya summiin erga dhumanii booda rakkoo guddaatu nu mudate. Namoonni heddus nu ganan. Deebinee erga of-ijaaruu jalqabnee booda bara 1982 ji’a Caamsaa fi Waxabajjii keessa  Dargiin lola guddaa nurratti bane. Isas mo’annee ofirraa deebisne,” jedhu. Abbaa Caalaan waa’ee jaallan isaanii summii nyaachifamanii dhumanii, gidiraa fi xiiqii qabsoo sana booda isaan mudate, naasuu jaallan isaanii dhumanii irraa dandamatanii akkamitti Dargii wajjin lolanii akka mo’ataa turan kitaaba isaanii keessatti bal’inaan akka ibsan ni dubbatu. Namoota Nigusee Faantaa summii nyaachise keessaa lubbuun kan hafe Obbo Daawud Ibsaa qofa jedhu. Obbo Daawud erga summii irraa hafanii qabamanii waggootaaf mana hidhaa turan. Booda mana hidhaa ‘Ma’ikalaawwii’ keessaa miliquun gaafa isaan dirree qabsootti deebi’an, waraanni Abbaa Caalaa fa’iin hogganamaa ture baay’atee lafa fudhatee isaan eege. Mootummaan Dargii Waraana Bilisummaa Oromoo dirree lixaa summii nyaachisee fixuu barbaadus, waraanichi dandamatee baay’atee bara 1991 yeroo Dargiin kufutti waraanni birgeedii guutuu ta’ee sadarkaa taankidhaan loluu irra akka gahe dubbatu Abbaan Caalaa. Erga jaallan isaanii summiidhan dhumanii booda hanga bara 1986 tti waraanaafi hojii siyaasa ABO damee lixaa itti-gaafatamummaan gaggeessaa kan ture Abbaa Caalaa Lataati. Bara 1988 tti ammoo damee siyaasaa irratti fuulleffatanii akka hojjataniif taasifaman. Akka Abbaa Caalaa jedhanitti, sabni Oormoo waggoota dhibbaa oliif eenyummaa isaatti akka qaaneffatu qor-qalbii isaa irratti waan hojjatameef kana keessaa baasuun qabsoo salphaa hin turre jedhu. “Guyyaa tokko hiriyaan keenya tokko Finfinneetti osoo nuti Afaan Oromoo dubbataa deemnuu nu argee, 'ijoolle afaan kun afaan dhoksaatii karaa irratti haasa’aa hin deeminaa' nuun jedhe,”' jechuun namni akkamitti Oromummaa isaatti qaanfataa akka ture yaadatu. “Finfinnee keessatti ‘baasii’ fa’aa seennee beekadhuuma walirraa fagaannee dhaabannee alaalatti sagalee ol-fuunee Afaan Oromoo dubbanna turre. Kaayyon keenya diddaa uumuu ture, akka namni of-baru gochuu! Jalqaba ofii kee bilisa baasta, sana booda namni akka garbummaa didu gootee bilisa baasta. Bifa kanaan hojjataa turre,” jedhu. “Kaayyon qabsoo nuti jalqaba kaaneef irra guddaan isaa raawwateera. Oromoon eenyummaa isaatti boonaa jira; afaan isaatiin dubbatee barata; daangaa Oromiyaa jedhamtu qaba.  Kana booda kan Oromoo hafu mirga hiree ofii ofiin murteeffachuudha,” jedhu Abbaa Caalaa Lataan. Goolama siyaasaa Itoophiyaan amma keessa jirtu ilaalchisee yaada furmaataa kennaniin mootummaan akkuma bara Wayyaanee humnaan cabseen of jala si galcha jechuu dhiisee mariidhan gaaffii uummataa deebisuutu furamaata jedhu. Akkasumas, mootummaan gadi taa’ee qaama hidhate wajjin mariyatee furmaata siyaasaa kaa’uu qaba malee humnaan gaaffii deebisuun kana durayyuu furmaata hin taane jedhu gameessi siyaasaa ganna 72 Obbo Abbaa Caalaa Lataa. Akka isaan jedhanitti, amma Oromoon sadarkaa dammaqiinsa guddaa keessa jira. Bara isaan qabsaa'aa turaniifi amma wal bira qabanii gaafa dubbatan: ""Yeroo sana nuti waa'ee qabsoo yoo kaafne namni nu hin dhagahu ture. Hojii hojjatanee jireenya keenya fooyyeffanna nuun jedhu turan. Osoo dammaqiinsi amma jiru kun yeroo keenya jiraatee...!"" jedhanii garaa isaan nyaata. Obbo Abbaa Caalaa fi Obbo Leencon obbolaadha. “Leencon gara waggaa torbaa na angafa. Anaa fi isa gidduu nama lamatu jira. Dheerinaan garuu anatu angafa,” jedhu. Obbo Leencoon gabaabadha jechuu isaaniiti. Isaan lachuu qabsoo Oromoo keessatti ilkaan buqqifatanii arrii baasan. Isaan lachuu dhaaba Adda Bilisummaa Oromoo keessatti qabsoo hidhannootii kaasee, dabballummaa fi hanga sadarkaa gaggeessummmaatti tajaajilaniiru. Lamaan isaanituu amma siyaasa keessaa bahanii Yuuba ta’uu isaanii labsaniiru. Akka sirna Gadaatti, namni Yuuba ta’e jechuun siyaasa ykn bulchiinsa keessatti kallattiin hirmaata osoo hin taane duuba taa’ee gorsa, kallattii itti agarsiisa. Akka Abbaa Caalaa jedhanitti, Obbo Leencoo waliin waa’ee siyaasa Itoophiyaa fi qabsoo Oromoo ni mariyatu, wal gorsu, kuni hin baasu, kanatu ta’uu qaba, kuni hin ta’u jedhanii wal-falmu. Akka obbolaa tiruu tokko boraafataniitti ammoo walitti deeemu, quba wal-qabu, wal-iyyaafatu. “Ani Yuuba ta’eera, kana booda hojiin koo taa’ee gorsuudha. Namni nama dhaggeeffatu yoo jiraate! Ammaan booda hammin jiraadhu xiqqaadha waan ta’eef yeroo haftetti waanan godhu hundumaa eeggannoodhan godhuun qaba.” “Hanga ammaatti waanan godhuu danda’u godheera. Isa dhumaa ammoo waanan keessa darbe kunoo kitaaban kaa’era. Dirqama koo xumuradheera ani. Qabsoon Oromoo yoo karaa irraa maqe garuu hin callisu, nan dubbadha. Waanan jireenya koo itti dabarse akkamittan callisee ilaala?” jedhu Abbaa Caalaa Lataa. Abbaa Caalaan gameessa umurii isaanii guutuu qabsoo uummata Oromoof dhama’aniidha. Qabsoo hidhannoo kaasee hanga waraana gaggeessutti; waggoota dheeraa miseensa koree giddu-galeessaa Adda Bilisummaa Oromoo (ABO) ta’uunis tajaajilaniiru. Bu’aa ba’ii qabsoo Adda Bilisummaa Oromoo, waan uummanni Oromoo keessa darbee as gahee fi seenaa jireenya isaanii dhaloonni dhufu haa baru jedhan kitaabatti jijjiiranii jiru. Obbo Abbaa Caalaa ilma ittiin waamaman Caalaa qofa qabu. Caalan fuudhee ijoollee lama godhatee Abbaa Caalaa akaakayyuu taasiseera. Abbaa Caalaa amma biyya Ameerikaa jiraatu."	https://www.bbc.com/afaanoromoo/articles/cd16zz302zeo
politics	Haleellaa Kaappital: Hokkara deeggartoonni Tiraamp uumaniin namoonni shan du'an	"Ameerikaatti gamoo guddaa Mana Maree kan magaalaa Waashingiteen keessatti argamu Kaappitool Hiil jedhamu  deeggartoonni Doonaald Tiraamp weeraruu isaaniitiin hokkarri uumamee namoonni du'an. Poolisiin Waashingiteen DC akka jedhetti yeroo deeggartoonni Tiraamp gamoo Kaappitol Hiil weeraranitti namoonni afur du'aniiru. Dubartii poolisiin itti dhukaasee ajjeefamteetti dabalataan, namoonni biroo sadii sababa rakkoo ""fayyaa atattamaatiin"" du'aniiru. Hanga ammaatti namoonni 52 hokkara uumame kanaan walqabatee  kan to'ataman yoo ta'u, isaan keessaa 47 seera sochii dhorkame cabsuun to'ataman. Taateen kun Ameerikaatti ni uumama jedhamee kan hin tilmaamamne akka ta'e namoonni yaada kennaa jiru. Deeggartoonni Doonaald Tiraamp gamoo Kaappitol Hiil erga to'atanii booda meeshaa mancaasuufi jaalala hin mittiiqne pirezedaant Tiraampiifi akka qaban ibsaa turan. Deegartoonni kana godhan kanneen keessatti hidhannoollee kan qaban kan jiran yoo ta'u Kongirasiin akka Joo Baaydan mo'ate raggaasisuuf taa'ame akka cufamuuf dirqisiisaa turan. Rippabilikaanonni tokko tokko isteetota tokko tokko keessatti bu'aa filannoo garagalchuuf yaalanillee deeggarsa gahaa argachuu hin dandeenye. Tiraamp ammoo deeggartoota isaa hokkara uumaniin gara manaatti deebiyaa galaa jedhanis himannaa dharaa filannoon hatameera jedhu ammoo irra deddeebiyanii dubbatu. Taateen deeggartoota Doonaald Tiraampiin Waashingiteen keessatti uumame kun qalbii addunyaa hawwachuu itti fufeera. Ministirri Muummee Indiyaa Naarendraa Moodii akkas jedhan: ""Oduu waa'ee jeequmsaafi hokkara Waashingiteenitti dhalate dhaga'uukootti nan gadda.  Aangoo karaa nagaa walitti dabarsuun itti fufuu qaba."" Bulchituun Niiwuu Ziilaan Jasiindaa Ardeen tiwiitara isheerratti, ""dimokiraasiin - mirgi filachuu namootaa, akka sagaleen isaanii dhaga'amu gochuufi murteen naga qabeessa ta'e akka taasifamuuf fedhuun -  hokkaraan duuba deebiyuu hin qabu."" Ministirri Dhimma Alaa Jarman Hayikoo Maas ammoo deeggartoonni Tiraamp "" dimokiraasii lafa godhanii irra deemuu dhaabaa,"" jedhan. ""Diinonni dimokiraasii suura taatee kana fakkaatu Waashingiteen DC irraa yeroo argan ni gammadu. Jechoonni kotaasisoo ammoo gara gocha hokkaraatti jijjiirama."""	https://www.bbc.com/afaanoromoo/oduu-55555963
politics	Lola Tigraay: 'Lolli waan dhaabbate fakkaatus laalaan isaa waggootaaf nu waliin tura'- Baqattoota	"Erga Sadaasa darbe lolli naannoo Tigraay keessatti mudatee as miidiyaafi dhaabileen gargaarsaa garas imaluun daangeffamee ture. Gaazexeessaan BBC Qaalkidaan Yibalxaal dhumarratti gara naannochaa imaluu danda'eera, rakkoo hamaa lammiileen keessa jiran waan arge akkanaan qindeesseera. Jiraattonni magaalaa Shiree fi naannooshee guyyaa guyyaan qe'eerraa buqqa'uu, maatiin manca'uufi rakkoo nageenyaatu isaan mudata. Daa'imni umrii waggaa ja'aa Betelihem Tasfaayee, kan naannawa magaalaa Aksuum irraa baqatte waraana keessatti lukashee/miillashee lamaan dhabde. Harmeenshee waraana sana keessatti ajjeefaman. Madaa daa'imasaa waliin kan rakkataa ture abbaan Betelihem amma luka namtolchee tolchuufiitu irraa eegama, garuu akkamiin akka argatu hin beeku. Naannoo Tigraay kutaalee hunda keessatti daafiin waraanaa kun goolama hamaa, dhiittaa mirga namoomaafi buqqaatii lammiilee hedduu uumeera, magaalaan Shirees miidhama kana qooddatteetti. Jiraattonni magaalattii 170,000 ta'an dararaa hamaa argaa jiru. Kana malees namoonni hedduun gara magaalattiitti baqachaa turan, garuu magaalattiin ammoo baqattoota simachuuf hin qophoofne. Manneen barnootaafi yuniversitiin magaalattii bakka da'oo baqattoota hedduu ta'aniiru. Yeroo ammaa baqattoonni 200,000 ta'an da'oo kanneen keessatti argamu jedhu dhaabbileen gargaarsaa. Hedduunsaanii ammoo dubartootaafi daa'immani. Hedduunsaanii Sadaasa keessa kan baqatan yoo ta'u, kan irraa baqatanis kutaalee kibbaa fi kibba lixa Tigraay kanneen waraanaan daran miidhaman keessaati. Waldhibdee Ministira Muummee Abiy Ahmad fi qondaltota TPLF gidduutti cimaa turetu boodarra gara tarkaanfii waraanaatti ce'ee rakkoo kana uume. Sadaasa darbe keessa Ministirri Muummee Abiy mooraan waraanaa kaaba biyyattii TPLF'n haleelameera jechuun erga tarkaanfiin waraanaa akka fudhatamu labsanii lolli kutaalee naannochaa garaagaraa keessatti babal'ate. Humnoonni adda addaas dirree lolaa garaagaraatiin itti hirmaachuu eegalan. Karaa kibbaa fi kibba lixaan humni addaa naannoo Amaaraa loltoota mootummaa federaalaa cinaa hiriiruun TPLF haleeluu eegalan. Harmeen umrii waggaa 65 Atsedee Mabraatoom gocha suukanneeaa fi rifaasisaa tibba waraanaa sana ture dubbatu. Aadde Atsedeen magaalaa Daanshaa keessaa ijoolleeshee waliin jiraachaa turte. Aadde Atsedeen yeroo ammaa ijoolleesaanii dubaraa, abbaa manaa isaanii fi ijoollee akkawoo isaanii waliin iddoo da'annaa magaalaa Shiree keessa jiraatu. Jalqaba wayita harkasaanii qullaa manaa ba'an eessa akka deeman hin beekan ture, jiruunsaanii garamitti akka deemus hin beekan. ""Boqonnaa hin qabnu. Beelaafi dheebuun gidiramne. Daabboo cabduu kadhannee ijoollee keenyaaf kennaa turre. Bishaan kadhannee daa'imman keenya obaasna,'' jedhan. Wayita baqaaf karaarra turanitti reenfa namaa osoo hin awwaalamin karaarratti gatame hedduu argaa akk turan kan himan Aadde Atsedeen, kun yoomuu sammuu keessaa akka isaan hin badne dubbatan. ''Gammaduu baannus garuu lubbuun jirra. Guyyaan dhufee darba, lubbuun jiraachuun keenya carraadha,'' Namoota mooraa kana keessatti da'atanii jiraniif gargaarsa kennamaa jira, garuu namoonni ammoo ga'aa miti jedhu. Erga mootummaan paartii TPLF'n durfamu aangoorraa buufamee bulchiinsi yeroo mootummaa federaalaan hundaa'ee naannocha bulchaa jira. Akka bulchiinsi kun jedhutti namoonni miiliyoona afur ta'an deggersa barbaadu. Miiliyoona tokko kan caalan ammoo qe'eesaaniirraa buqqa'aniiru. Dubbi himtuun mootummaa yeroo naannoo Tigraay Iteenash Nugusee, arjoomtonniifi dhaabbileen gargaarsaa hundinuu deggersa isaanii cimsuu qabu jette. Hawaasi idil-addunyaa dhaabbileen gargaarsaafi qorattoonni walabaa gufuu tokko malee gara naannochaa akka seenan gaafachaa turan. ''Yeroo ammaa dhaabbileen gargaarsa kennan seenanii uummata gargaaruu danda'u. Amma yeroosaati,'' jette Iteenash. Rakkoon haganaa magaalaa Shireetti baqattootarra ga'aa jiruu ammas namoonni dbalataan gara magaalattiitti godaanaa jiru. Gaazexeessaan BBC Qaalkidaan Yibalxaal namoonni hedduun konkolaattota gurguddaa irratti fe'amanii, kaansaanii ammoo lukaan gara magaalaa Shiree wayita imalan arguu dubbata. Mootummaan federaalaa naannoo Tigraay to'achuu himus ammallee garuu nageenyi naannichaa amansiisaa miti, namoonnis kanaaf godaanuu itti fufan. Dhukaasiifi haleellaan ammallee bakka tokko tokko akka jiru jiraattonni ni himu. Labsiin yeroo muddamaa tibba waraanaa labsame ammallee ni jira; yeroon sochii akkuma daangeffametti jira; sakatta'iinsi bakkaa bakkatti jira. Garuu hagam takka waraanni dhaabbatullee, madoonsaa garuu irraa fayyuuf waggoota kan fudhatuudha; jiraattonni hedduun madaan kun yoomuu nu keessaa hin ba'u jedhu."	https://www.bbc.com/afaanoromoo/oduu-56466790
politics	Eenyummaa anga'oota TPLF tibbana to'annoo jala oolfamanii gabaabbinaan	Halellaan buufata waraana federaalaa kan Izzii kaabaa irratti humnootii TPLFn raawwate hordofuun, Sadaasa 4, 2020 irraa eegalee tarkaanfii motummaa federaalaatiin fudhatamuunsaa ni yaatama. Haleellaa buufata raayyaa ittisa biyyaa irratti raawwatamee kanaafis motummaan federaalaa  aanga'oota TPLF fi hooggantoota waraana naannichaa dhibbaan lakkaawaman himachaa ture. Kanaafu, qaamooleen kunneen to'annoo seeraa jala oolfamuun akka himatamaniif Komishinii poolisii federaalaafi abbaa alangaa federaalaa ajaja to'annoo irratti baasuun isaanii ni yaadatama. Haaluma kanaanis aanga'ootaa siyaasaafi qondaaltoota waraanaa naannichaa muraasni tibba kana to'annoo jala kan oolfaman yoo ta'u, isaan keessaa eenyummaa aanga'oota shanii akka asii gadiitti dhiyeessineera. Aaddee Qiddusaan Naggaa Obboleettii qixusuu Abbooyi Sibihaat Naggaa kan taatee, Aaddee Qiddusaan Naggaa dubartoota qabsaa'oota ALI dhuma bara 1970tti TPLFtti makaman keessaa addee Qiddusaan qabsaa'oota dubartoota ciccimoo keessaa tokko jedhamu. Addee Qiddusaan tibba qabsoo hidhannootti kutaa hawaasa dadammaqsu ogganaa turan. Kana malees dura teessuu waldaa dubartoota qabsaa'oota naannichaas ta'uun bara dheeraaf tajaajiluutu himama. Aaddee Qidduusaan bara 1987 erga Dargiin kufeen booda ture miseensa koree Hojii Raawwachiftuu fi koree jiddugaleessaa TPLF ta'un kan filataman. Hanga bara 1990mootaatti aaddee Qiddusaan dubartii qobsooftuu ejjannoo siyaasaa cimaa qabduufi cimtu akka turan qabsaa'onni waliin turan dhugaa bahuuf. Haata'u malee wal hiruu dhaabbaticha keessatti bara 1993tti uumamee tureen, abbaa warraa isaanii Obbo Tsagaay Bariha waliin ta'uun eejjannoo Obbo Mallas Zeenaawii kanneen deeggaran keessaa turan. Kana malees kantiibaa Magaalaa Maqalee ta'uun tajaajilanii kan turan aaddee Qiddusaan, itti aansuun ammoo af-yaa'ii mana maree naannoo Tigraayis ta'un tajaajilaniiru. Haata'u malee Onkololeessa bara 2011 keessaa aangoo isaanii irraa naannichaan soorama baafaman. Obbo Abbaay Walduu Obbo Abbaay Walduu kan qabsoo hidhannoo dhaabbata Bilisa Baasaa Ummata Tigraay (TPLF)tti makaman gara dhuma bara 1969 ture. Obboleessi isaanii Obbo Awu'aaloom Walduu namoota 11 kanneen TPLF hundeessan keessaa tokko yoo ta'an, hanga waraanni daangaa Itiyo-Eritraa eegalamuttis Eertiraatti Ambaasaaddara Itoophiyaa ta'un tajaajilaa turan. Bara 1993tti garaa garummaa ejjannoo dhaabbaticha keessatti umameen obboolaa lamaan kunneen ajandaa garaa garaa qabachuun adda bahanii turan. Haaluma kanaanis Obbo Awu'aalam aanga'oota TPLF tibba sana har'isaman keessa turan. Obbo Abbaay Waldu baroota dheeraaf itti aanaa pirezidaantii Naannoo Tigraay ta'uun kan tajaajilan yoo ta'u, booda ammoo aangoo pireezidaantummaa Obbo Tsagaayee Barhee irraa fudhachuun bara 2002 hanga 2011tti tajaajilaniiru. Obbo Abbaay osoo pireezidantii naannichaa ta'uun hinfilatamiin duras, bulchaa godina Jiddugalaafi isaan booda ammo Itti gaafatamaa Biiroo Qonnaa naannichaa ta'uun hojjataniiru. Kana malees dura taa'aan TPLF Obbo Mallas Zeenaawii bara 2004tti erga du'anii boodas, isaan bakka bu'uun hanga bara 2009tti dura taa'aa dhaabasaanii ta'un tajaajilaniiru. Obbo Abbaay Walduu miseensa koree hojii raawwachiiftuu ADWUI ta'unis tajaajilanii turan. Booda keessa ammo yaa'ii 13ffaa dhaabbatasaaniin erga gamaaggamamaniin booda aangoorraa kan kaafaman yoo ta'u, dargaggoonni naannichaa karaa midiyaalee hawaasumaatiin komii olaanaa irratti dhageessisaa akka turan himama. Erga isaan aangoo pireezidantummaa naannichaa fi dura taa'ummaa dhaabbatichaa irraa kaafamaniin booda, bakkasaanii Dr. Dabratsiyoon Gabramikaa'eltu bu'ee ture. Obbo Abbaay erga aangoofi miseensummaa koree jiddugalaa keessaa har'ataniin booda komii qabaachaa kan turan yoo ta'u, aanga'oota TPLF muraasa oggansa Dr Abiy Ahimad waliin makaman keessaa akka turan dubbatama. Haaluma kanaanis, De'eetaa Ministeera Nagaa biyyattii ta'uun mudamanii tajaajilaa turan. Gama barnootaatiin ammoo digrii lammaaffaa akka qaban kan himame Obbo Abbaay, afaanoota Tigriffa, Iroob, Affaar, Amaariffaafi Ingiliffa sirriin dubbatu jedhama. Maanguddoon hundeessitoota TPLF keessaa tokko turean kun tibbana to'annoo jala kan oolfaman yoo ta'u, maaliifi attamiin gara TPLFtti deebii'anii akka makaman hinbaramne. Dr. Injiinar Salamoon Kiidaanee MM Abiy Ahimad bara darbe Amajjii keessa ministiroota mudanii turan kaan kaasuun isaanii ni yaadatama. Tibba sanatti ture aanga'oonni olaanoon TPLF motummaa Federaalaa keessa turan kan aangoo irraa kaafaman. Dr Injinar Salamoon Kidaanee, Ittaan kantiibaa Magaalaa Finfinneefi ittigaafatamaa Biiroo Geejiba magalattii kan turan yoo ta'u, isaanis aanga'oota TPLF wayituma sana aangoorraa kaafaman keessaa tokko turan. Gaaffiifi deebii Dr Salamoon tibba sana BBC waliin taasisaniin, kan dorgomanii turan ADWUI bakka bu'uun ta'u himanii, hanga ADWUI mo'atetti teessoon 25% kan TPLF jechuun mormuunsaanii ni yaadatama. Erga Magaalaa Finfinneetii ari'atamanii boodas naannoo Tigraayiitti Ittigaafatamaa Misooma Magaalaafi Faayinaansii ta'uun tajaajilaa turan. Dr Salamoon aanga'oota TPLF ifatti bulchiinsa Abiy irratti qeeqa jabaa dhageessisan keessaa tokkodha. Injinar Salamoon aanga'oota TPLF dargaggooo keessaa tokko yoo ta'u, miseensa koree jidduugalaas turan. Dr Abrihaam Takastaa Dr Abrihaam Takasta dhaloota haaraa TPLF/ADWUItti makaman keessaa yoo ta'an, ministira Misooma Maallaqaafi Misooma Dinagdee biyyattii ta'uun tajaajilaniiru. Akkasumas waggoota lamaan darban keessa ammo erga jijjiramni dhaabbata ADWUI keessatti taasifameen booda, gara naannoo isaaniitti deebii'aniiru. Isaan boodas naannoo Tigraayitti Itti aanaa pirezidaantii naannichaafi Itti gaafatamaa Biiroo Maallaqaafi Misooma Dinagdee ta'un hojjataa turan. Dr Abrahaam miseensa koree jiddugalaafi hojii raawwachiftuu TPLF turan. Obbo Abbaadii Zammu Aanga'oota TPLF duraanii amma to'annoo jala olfaman keessaa tokko Obbo Abbaadii Zammu ni argamu. Obbo Abbaadiin naannoo Tigraayitti itti aanaa pireezidaantii ta'un kan tajaajilanii turan yoo ta'u, hanga MM Abiy aangootti dhufanittis Sudaanitti Ambaasaadara Itoophiyaa ta'un hojjatanii turan. Tibba dhaabni TPLF yaa'ii isaa 12ffaa taasisee turetti gamagamamuun miseensummaa koree jiddugalaafi koree hojii raawwachiftuu TPLF keessaa baafamaniii ture. Haata'u malee boodarra ammo Akkaadaamii Oggansa Mallas Zeenaawiitti dura taa'aa Boordii Dhaabbilee Maxxansaa ta'anii turan. Sibihaati Naggaa Namoota Motummaan federaalaa ajaja to'annoo irratti baasuun barbaadaa tureefi to'ataman keessaa tokko Abbooy Sibhaati Naggaadha. Abboy SIbhaat deeggaraa malee miseensa TPLF akka hintaanee wayita tajaajilli sagantaa Tigiriffaa BBC haasofsiisee turetti dubbachunsaanii ni yaadatama. Abbooy Sibhaat erga waggoota lamaan dura Jiddugala Qorannoo Tarsimoo Dhimmota Alaa irraa sooramaan gaggeefamanii booda, aangoos ta'e itti gaafatamummaa motummaa kamu keessa hinturre. Haata'u malee kanneen bulchiinsa MM Abiy irratti qeeqa dhiyeessan keessa turan. Maanguddoon waggaa 86 kan ta'an Abbooy Sibhaati barsiisaa, hojjataa motummaa, qabsaa'aa, akkasumas kanneen dhaaba Adda Bilisa Baataa Ummata Tigraay hundeessan keessaa tokkoofi kan dhaabichas waggoota 10'f dura taa'ummaan ogganaan turan. Abbooy Sibhaat ADWUI fi mootummaa naannichaa keessatti dhaggeettii olaanaa kan qaban akka turanillee himama. Ka'umsi maal ture? Lolli Tigraay Sadaasa 04 bara 2020 haleellaa humnoonni TPLF Raayaa Ittisa Biyyaa ajaja Kaabaa irratti raawwatan hordofuun ture kan eegale. MM Abiy Ahimad 'sararri diimaan darbameera' jechuun Raayyaan Ittisaa TPLF irratti tarkaanfii akka fudhatu ajaja kennan. Lola kanaan namoonni dhibba hedduun lakkaa'aman yoo ajjeefaman kumoota hedduun kan lakkaa'aman ammoo qe'ee fi qabeenyaa isaaniirraa buqqa'aniiru. Isaan boodas haleellaa buufata waraana federaalaa irratti raawwatame keessaa kanneen harka qabu jedhamuun shakkaman, aanga'oonnifi qondaaltoonni waraanaa akka to'annoo jala oolfamaniif ajajni itti bahee adamsamaa turan. Kana hordofees muraasni to'atamuun kaan irratti ammaoo tarkaanfiin fudhatamu motummaan biyyatti yeroo garaa garaatti beeksiseera. Kana malees erga lolli kun eegalee kaasees lammiileen Itoophiyaa 56,000 caalan daangaa qaxaamuruun gara Sudaan baqataniiru jedha odeeeffannoon UNHCR irraa bahe.	https://www.bbc.com/afaanoromoo/oduu-55634183
politics	Hidha Haaromsa Guddicha: Masiriin Xalayaa fuula 95 qabu dhimma hidha haaromsa Itoophiyaa irratti UN'f barreesite	Masiriin xalayaa Jimaata darbe dhimma Hidha Haaromsaa Guddicha Itoophiyaa irratti pirezidaantii Mana Maree Nageenyaa UN'f bareessiteen, ejjennoo Itoophiyaan hidhicha marsaa lammaffaaf ji'a Waxabajjii keessa guutuuf qabdu balaaleffatte. Tarkaanfichi nageenya bishaanii biyyoota yaa'a gara gadii jiran miidha jette. Xalayaan fuula 95 qabu seen-duubee marii biyyootni sadeen Masirii, Sudaanii fi Itoophiyaan waggoota kurnan darban godhaa turan kaasa. Itti dabaluun marichi jaarsummaa Gamtaa Afrikaan gaggeeffamaa jiraatus ejjennoo dhuunfaa Itoophiyaan qabatte irraa ka'uun milkaa'aa hin jiru jechuushee miidiyaa Masirii kan tahe al-Aharam gabaaseera. Masiriin xalayicha ibsa baay'ee kana dura baasaa turtee fi ibsa ejjennoo bara 2015 biyyootni sadeen walii mallatteessan 'GERD's Declaration of Principles' dabalatee waliigalteewwan kaanis itti maxxansuun ergite. Akkasumas osoo Gamtaan Afrikaa gidduu hin seeniin dura bara 2020  bu'aa marii Ameerikaan biyyoota sadeen waliin gootees itti dabaluun ergan. Maricha irratti Itoophiyaan, Ameerikaan loogiidhaan hojjette jechuun marii xumuraa irraa hafte. Masiriin mariin Gamtaa Afrikaa waliin godhan sababa hanqina waliigaltee dhimmoota teeknikaan hin cimiin hafe jette. ''Finfinneen ejjennoo dhuunfaa qabachuufi adeemsaan yaada walitti ijaaru dhabuu irraa kan ka'e bu'aa qabeessa hin taane,'' jechuun xalayaa barreessuu ishee hima gabaasichi. Itoophiyaan jaarsummaa Gamtaa Afrikaa jalatti biyyoota sadeen waliin mari'annee waliigaltee irra gahuu qabna ejjennoo jedhu qabdi. Waktii ganaa rooba jirutti fayyadameen hidhicha guuta kan jettu Itoophiyaan kun hamma bishaanii biyyoota yaa'a gara gadi jiraanii akka hin miine irra dedeebin isaa turte. Ministirr Jallisii Masirii Jimaata darbe mariin jaarsummaa gamtaa Afrikaan biyyootni sadeen godhaa jiran milkaa'aa waan hin taaneef kana caalaa bal'isuun Ameerikaa, Gamtaa Awurooppaa fi UN dabalchuu qabna jedhan. Ameerikaa, fi Gamtaa Awurooppaa akka jaarsummaa fi taajjabaatti marii biyyoota sadeenii irratti yeroo garaagaraa hirmaatanis milkii malee hafee ture. Ergasii marici gara Gamtaa Afrikaatti deebi'e. Kun garuu Sudaanii fi Masiriif hin liqimfamne. Ministerri Jallisii Masirii, Mohaammad Adel Ati- Kaayiroon mariidhaan itti fufuuf fedha qabdi jechuun waliigaltee seeraa mallattaa'ee hidhamee taa'u, kan mirga bishaanii Masirii fi fedha misooma warra kaanis eegu irra gahuu feena jechuun bakka bu'oota Faawondeeshinii nageenyaa, misoomaa fi mirga namoomaa Maat irraa dhaqanitti himuu miidiyaan al -aharam gabaasera. Xalayaa Masiriin amma Mana Maree Nageenyaa UNf barreesite irratti, Itoophiyaan,  ''wixinee seeraa guutinsaa fi oppireeshinii hidhichaa irratti Gamtaan Awurooppaa qopheesse mallatteessuu didde. Wixinee seeraa hidhicha bishaaniin guutuu fi oppireeshinii isaa irratti qophaa'e mallatteessuu irra, hidhicha bishaaniin guutuu irratti waliigaluu, odeeffannoo wal jijjiiruu fi akkasumas gama teeknikaan waan jiru irratti wal tumsuu kan jedhutti daangessite,'' jechuun xalayicha keessatti Masiriin barreessuu al-aharam gabaasera. Itii dabaluunis wixineen Itoophiyaan qopheesite gaarii tahanis qabatamaatti garuu kan agarsiisu waliigaltee madaalawaa hin taanee fi gar-tokkee tahe, kan faayidaa GERD hundaa Itoophiyaaf eeguufi biyyoota yaa'a gadiif ammoo eegumsa hin goonedha jechuun Masiriin himatti. Itoophiyaan ammoo hidhicha xumuruun uummata dukkana keessa jiraatu %60 tahuuf tajaajila ibsaa dhiyeessuuf akka jettu himti. Kun mirga qabeenya isheetti fayyadamuu malee faayidaa biyyoota kaanii miidhuu akka hin taane kaasti. Erga Itoophiyaan hidhicha guutuu jalqabdee hammi lolaa Sudaanin miidhaa ture xiqqaachus himamaa ture. Biyyoota sadeen waliin karaa nagaa waliigaltee irra agahuu akka barbaaddus himti Itoophiyaan. Masiriin ejjennoo Itoophiyaan hidha bishaanii biroo dabalataa hojjechuuf qabdus kaasteeti. Biyyootni qonna laga Naayil  irratti hirkatan Itoophiyaa dabalatee, faayidaa lagichaa argachuuf mirga hin molqamne qabu, garuu akkaataa seera idil-adunyaatti jette. Kaayiroon waamicha gooteen hawwaasni idil-adunyaa waliigaltee irra akka geenyuuf keessatti hirmaachuu qabu jette. ''Hidha Abbayyaa irratti waliigaltee irra gahuu dhabuu, ejjennoo dhuunfaan hidhicha guutuutti deemuu, oppireeshinii hidhichaa fi miidhaa inni fidu nageenya, tasgabbii naannoo yaa'a Naayilii fi Gaanfa Afrikaa keessa jiru jeeqa'' jette Masiriin xalayaa UN'f barresite irratti. ''Kanaafuu  Masiriin ammas dhimmicha nageenya idil-adunyaa eegsisuuf itti gaafatama kan qabu gara Mana Maree Nageenyaa UNtti fiduu filatti,'' jette. Itoophiyaan Waxabajji 21 bara 2021 filannoo biyyaalessaa kan gaggeesitu yoo tahu, waktii roobaatti ammoo hidhicha yeroo lammaffaaf bishaaniin akka guuttu himaa turte.	https://www.bbc.com/afaanoromoo/oduu-57458751
politics	Hawaasni Booranaafi Gabraa amma nagaa buufate haala hamtuu keessa darban akkasiin himu	Waraana hawaasni Booranaa fi Gabra jidduutti waggoota dheeraaf lubbuu namoota hedduu galaafate, saamicha horii hammessuun saba hiyyumaaf saaxile dhaabuuf waliigaltee nagaa buusuu irra gahame. Asiin dura nagaan akka uumamu gochudhaaf hogganoonni siyaasaa, mootummaa fi dhaabbileen mit-mootummaa hawaasa mariisisaa turan. Ta’us rakkoon furamuurra ittuu hammachaa dhufte. Amma garuu horsiisee bultoonni Gabra fi Boorana nagaa buusuuf naannoo garagaraa irra walitti dhufuun korachaa jiran. Torbe kana Kawuntii Marsabeetii iddoo gosti tun lamaan qubattu hundaatti korri nagaa taasifamaa jira. Korri akkasii kunis kana dura taa’amee hin beekamu. Rakkoo nageeyaafi hongee cimeen uumanni kun haalaa hamaa keessa jiraachuu mootummaa fi dhaabbilee hedduun himanii turan. Daarektaraa Dhaabbata Hawaasa Horsiisee Bulaa deeggaru (PACIDA) kan ta’efi kora nagaa kana keessatti kan hirmaate, Kateeloo Isaaqoo waligalteen nagaa kun kaka’umsa uumataan ta’uu ibsa. “Durii rakkoo teenna abbootii qabeennaa fi mootummaatti hoteelatti walitti nu yaamee furuu yaala ture. Amma ammoo uumati keenya fuula cufaa waliti dhufee, nagaa feena jechuun gaaddisa keenna kan baala hin qabne kana jalaatti walitti boo’an. Kan nu gargaare jijjirama fidu danda’u gaaddisa kana malee hoteela miti,’’ jedhan. Itti dabaluunis, “Asiin dura Gabra Boorana wal hadhuun waan hin beekamne. Isaan jibba fi wal-hadhiisa jalqabnaan Waaqayyoolleen adaaba isaanitti buusee, bona bara dheeraa, beelaa, waan duraan hin dhaga’in dhukkuba koroona jedhan isaanitti buusee. Titiisotaafi haawwannisiis lafa duraanu hin jirre balleesse.” Yeroo baay’ee uumata horsiisee bulaa walitti buusuun kan himatamu namoota siyaasa. Dhiidhaan wal dhabdee kan irra qaqqabu garuu namoota siyaasaa utuu hin ta’in hawaasa horsiisee bulaati. “Rakkoo tana cufa wanti fide siyaasa mootummaa bara 2013ti. Namam Garbaatu aangoo bulchaa ta’e ture. Yoos Gabratti waan Booranni badee isaan Jannata argatan se’n. Bara 2017tti ammoo aangoo bulchaan Abshiro Booran irraa waan tureef Booranni Jannata argatan se’an. Ammoo hundisaanii iyyuu rakkoon itti buute, ciisee boo’a,” jedha Kateeloon. Kana hubachuudhaan uumanni amma aadaa durii waliin qabu kan akka buusaa gonofaa eegaluu himan. “Bakka duri sodaaf wal keessa bahuu hin dandeenye, gaala, loonii fi re’en waliin oolti. Loon huqqatte waliin kaafna, waan bade waliin barbaaddan, margaa fi bishaan waliin sooranna,” jetti Jilloo Godaana jaartiin Booranaa kan bakka Waldaa jedhamtu jiraattu. Gabraa fi Booranni nama tokkoo; haadha ilme, abbaa obboleessa, jaala soddaa, fira fiixa. Garuu waraanni kun walitti hammeessuu ibsiti. Sababa waldhabiinsa gosa tana lamaaniitiin, maatii hedduun gargar cituu dubbatti. Isheenis akkuma maatii hedduu firashee Gabra tahan waggoota hedduuf dubbiste hin beektu. “Adaadaa kiyya kan Kateelo Umuroo jedhamuu bulchaa Burgaaboti. Takka gana hagam nagaa gaafadhe hin beekuu. Borana oduu kennita jedhanii rakkoo si mudata. Tanaafan lagadhe. Innis akkasumas takka bilbile nagaa na hin gaafanne. Rakkoo akkanaa qabna,”jetti. Waraanan dura ammoo gosti tun lamaan dheedaa fi jireenyisaanii tokko ta’u kan yaadattu Jilloon akkuma durii walitti makamanii akka jiraatan abdii guddaa qabdi. “Eela waldaa Gabraan waliin dhugaa baane, takka Booranni qofa hin dhugne, amma sodaa jabeena miilana wal keessa hin baanuu turre. Ammoo baga Waaqii rakkoo tana nu bira fuudhee nagaa akka argamu taasise.” Haawoo Turaa, ajjeechaa Adoolessa 12 bara 2005 Torbiitti raawwateen ilmashee dabalate miseensota maatishee biroo dhabuu himti. Ta’us nagaan gosa tana lamaan giddutti akka argamu nama waggaa dheeraa hordofaa ture. “Eegii mucaa kiyya waraanan dhabe, dhiheenna kana akkasumas mucaa obboleetti tiyyaa dhabe. Ammoo eegiisiillee nagaa barbaada irra jira, akka malee nagaa jiraatu fedha. “Waan hamtuu taane akka gosaatti. Ani akka nama tokkooti haatii tiyya Boorana, dubra digaluu, abbaan kiyya Boorana nootitu ammoyyee. Dhiirsi kiyya ammoo Gabra ta’un maatii tiyya dhabe. Hameenya tokkollee garaa hin qabu, nagaa fedha,” jetti. Waraana Gabra Boorana kanaan namoonni baay’ee miidhaman, horsiisee bultoota Saakuu jiraatan. Ollaan Jaldeessa jedhamu bara hedduu waldhabiinsa kanaan namoota hedduu dhabe. Jaarsi Gabra kan nagaa barbaaduuf ollaa kana deeme Aab Guyyoo lafa tana duraan dhufe nagaan galuu yaadata. “Lafti jaldeessaa tun duri lafa akka malee dansaa, amma akkuma argitan kan ommaa hin qabdu. Wanti akka tolche nagaa dhabiinsa. Ani gabra, duraan guyyaan asi dhufne, asi bullee, re’e nuu qallanii, nyaanne miilaan hanga Marsabeeti deeme hedduu, akkasumas warra jaldeessa asi fuune, shuuran dhufne nama rakkoo qabu buusa gonofa goonuuf hedduu. “Lolli kun waan hedduu nu jala balleesse. Namni wal haadhu kun duubaa, gama lamaanu deebi’e boo’a. Wal ajjeefne deebine Waaqa jenna. Waaqii akkamin nu araarama? Waan dura, waaqii nu araaramin… amma ammoo namni keenya ya kadhatee, nagaa feena,” jedha. Dabalataan lafa waggaa dheeraa waliin jiraacha turanif wal-waraanun gowwummaa jedha jaarsii kun. “Lafti tiyya jedhani, saamicha ani deemee Shuura qubadha, kaan Horondheera qubata, lafti tun ya walitti isan fuudhuu hin danda’u jette?kun rakkoo namni ala dhufe nu keessa ka’e. Kana ofira ilaala, nagaa jiradha.” Jaarsii bira Galma Dabbasoo waraanii faayida akka hin qabne uumanni hubachuu dubbata. Sababa waraana kanaan abaarsii lafatti bu’e uumataafi beeyladi beelaa dheebun miidhamaa jira jedha. “Wanti waraani nu gargaaru hin jiru. Kawunti marsabetii ajjefneera. Numatti ajjeese, waraani yoo jiraate misoomii hin jiru, wanti nyaatani dhuganillen hin jirtu. Dhiiga lafatti jigsan Rabbin hin fedhu,  cubbuu nu hojjaneef rabbiin nu adaabutti jira. “Boorani Gabra balleesina jedha, Gabrati Boorana balleesina jetti, kuni cufa kijiba, waan waaqi dhale nami balleessu hin danda’u  wanti dansaa naguma,” jedha. Nagaan har’a labsame kun bonaaf jechaa utuu hin ta’in ykn karaan gosa tana lamaan walitti baasisuu akka banamu taasisuu qofa akka hin ta’in ibsan. “Roobii dhabame jedhan kulleen roobuu danda’a yoo waldhageetin teenna ta dhugaa taate, kanaaf bona qofa miti yoo bor bokkaan roobe ganna taatee gammachuu fi quufa qabanes nagaa kana jabeessuu qabna,” jetti jaartiin bakka Funaan Qumbii jedhamtu jiraatu. Kulee Halakee adeemsa nagaa kana guddoo irra gammade. Gandoota waraanan miidhaman keessa Funaan Qumbii tokkodha. Gandi kun kan Gabartii jiraatu Torbiin ollaadha. “Nu kan har’a warra Torbitin waliin teenuu, waan mamaa, ammo wanti Waaqa mam hin qabdu,” jetti “Boorani waan jedhu namni bona beeku mucaa maqaa Bonaya baaffachu hin malee jedha. Nu warri Funaan Qumbii,Rawanaa fi Torbii  waan waraani nu godhe beena. Sodaaf jenne kan ijjoolle tika geete qabdu, nu jaarollen loon tikfan,  nagaa fagoo fudhane... .warri keenna ka torbi bor yo margi jiraate dhufe nu walin tikachuu danda’a. Nulllen gara torbi dhufne tikachuu dandeenna.” Bulchaa ganda sagantee - Jaldeessa kan ture Aadan chuquliisa adeemsi nagaa kun uumataa kana kan fayyaduu jedha. Namoonni nagaa dhabiinsa kana harka keessa qaban abbootii qabeenya kan yoo rakkoon uumamtu maatiisaani xiyaaran fuudhan ta’u hima. Uumanni hiyyeesa ammoo bakka baqatu dhabuun beela fi waraanan dhumuu dubbata. “Jaaroleen beela fi dheebuu qaban dhiisani nagaa buusuuf walitti dhufani jiran, kun waan akka malee dansaa jedha.” Haata’u malee namoonni hamaan uumataa walitti buusuu yaaluun horii nama hatuu ammallee jiraachu ibsa. Namoota kana uumanni akka of keessa baasee nagaa fi tasgabbiin jiraatu kadhateera. “Namni hamaan nu keessa jira, ammoo yoo dhugaan jiraate, jarsii dhugaa ilaalu jiraate wanti badaa hin jirtu. Namni tokko lama kan hatuu nu dabsachuu hin danda’u. Hatuun gosa hin qabdu.” Hogganaan PACIDA Kateeloo Umuroo horsiisee bultoonni Booranaa fi Gabraa bakka heddutti amma daldalaa fi dheeda waliin jiraachu ibsan. Garuu namoonni haaloo baasuu fedhan akka jiranii kaasan. Kun jiraachu akka hin qabaanne gaafatan. “Har’a guyyaa Gabraa fi Booranni Waaqatti dheetan. Guyyaa Gabra Booranni wanti kun abjuu, abjuu Waaqi ya bira nu dabarse, araarama waaqa kadhannu. Wanti haaloo jedhan gidduu teenna jiraachu hin malle. Yoo haaloo qabaate amoo, har’a obaafadhi, anu guddaa gabbaa ejja kana kootii na ajjeese aboorana. Gabra yoo Boorana ajjeesuu feete Aadan chuquliisa kana koota haaloo ba’i,” jechuun araara gidduu isaani buusan. “Wanni ani Waaqa galata galchu Gabra Boorana walitti dhale, lafaa fi haroo gama hin qabu waan cufa walitti qabna, adoo wal dhabde gara gargar godaanu hin dandeennu kanaaf rakkoon tun nutti deebi’u hin qabdu,” jedhan	https://www.bbc.com/afaanoromoo/articles/c2lgv87q0qko
politics	Pirezidaantii Laayiberiyaaf yeroo biyya alaa deemu guyyaatti durgoo $2,000  murtaa'eef	Pirezidaantiin Laayibeeriyaa Joorji Wihaan yeroo hojiif gara biyya bakkee deemu durgoo isaa guyyaatti dolaara 2,000 akka argatuuf murtaa'uu Ministeerri Faayinaansii biyyattii beeksise. Joorji Wihaan daawwannaa isaa miilanaatin Waancaa Addunyaa Kaataritti gaggeeffamu daawwachuuf garas ni deema jedhame. Daawwannaan Kaataritti taasisu kanaan guyyaa sagaliif kan achi turu yoo ta'u dolaara 18,000 argata jechuudha. P﻿irezidaantin Laayibeeriyaa Joorji Wihaan kaayyoon gara Kaatar deemuu isaa inni guddaan ilma isaa taphicha irratti hirmaatu daawwachuufi jedhame. K﻿uni ammoo namoota hedduu biratti komii kaasee jira. Joorji Wihaan daawwannaa biyya alaatti taasisu torban lama dura kan eegale yoo ta'u walii galatti bajatni ramadame meeqa akka ta'e Ministeerri Faayinaansii biyyaattii Saamu'eel Tweah ifa hin goone. Ministeerri Faayinansii Laayibeeriyaa Saamu'el Tweah miidiyaa biyya keessaa tokkotti akka himetti durgoon Joorji Wihaadhaf kaffalamu waanuma kana dura pirezidaantiin isa dure turte argachaa ture akka ta'eedha. Paartii biyya bulchu Congress for Democratic Change dabalatee namoonni hedduun akkamitti qarshiin hanga kanaa guyyaatti nama tokkoof dirgoo kaffalama jechuun qeeqaa jiru. Akkasumas baasii mootummaa hir'isuudhaf kan inni kana dura waadaa galeen faallaa akka ta'e kaasun isa qeequ. Joorji Wihaan torbee lama dura kaabinee isaa walitti qabuun Sadaasa 1 hanga 23 tti daawwannaa Waancaa Addunyaa dabalatee hojiif gara biyyoota bakkee akka deemu itti himee ture. \n\nMiidiyaalen biyya keessaa akka gabaasanitti Joorji Wihaan gara Kaatar deemun isaa ilma isaa tapha Waancaa Addunyaa irratti hirmaatu daawwachuuf akka ta'eedha. Ilmi isaa US tti kan dhalate yoo ta'u US dhaaf tapahata. Kanaanis Joorji Wihaan ilmi isaa yeroo US fi Weels wal faana taphatan ni ilaala jechuudha. Joorji Wihaan ofii isaa taphataa beekamaa addunyaa irratti maqaa gaarii horate ture. Gareen komunikeeshinii pirezidaantii ammoo daawwannaan pirezidaantichi biyyoota bakkeetti taasise kun biyyattiidhaf fandii argamsiisaa jira jedhan.	https://www.bbc.com/afaanoromoo/articles/c51gl44klqzo
politics	Waraana Yuukireen: Antooniyoo Guterees aanga'aa Raashiyaa waliin 'iftoominaan mari'achuu' himan	"Barreessaa Olaanaa Dhaabbata Biyyoota Gamtoomanii (UN) Antooniyoo Guterees Kibxata gara Raashiyaa imaluun Moskootti ministira haajaa alaa Raashiyaa Sergee Laavroov waliin mari'ataniiru. ""Ergamaa nagaa"" ta'een, ""lubbuu baraaruufi dararaa xiqqeessuuf"" gara Mooskoo dhufe jechuun dubbatan Antooniyoo Guterees, marii Sargee Laavroov waliin godhan booda ibsa waloo kennaniin. Aanga'aan olaanaa UN kun waraanaa Raashiyaa fi Yuukireen jidduutti adeemaa jiruuf furmaata dippiloomaasii soquuf gara Mooskoo imale. Ministira haajaa alaa Raashiyaa waliin marii iftoomina qabu gochuu kan himan Aab Guterees, wanta Yuukireen keessatti adeemaa jiru irratti ejjennoo adda addaa qabaachuu himan. Raashiyaan tarkaanfii waraanaa adda ta'e lammiilee Baha Yuukireen baraaruuf fudhatamaa jiru yoo jettu, UN garuu weerara biyya birmaduu qabdu tokkoo akka ta'etti hubata jedhan. Garaagarummaan jiru akkuma jirutti ta'ee, waraanicha xumuramee nagaan bu'uun uummata Yuukireenis ta'e kan Raashiyaa akkasumas guutuu addunyaa akka fayyadu dubbatan. Mariin hogganoota lamaanii gargaarsa namoomaa fi akkaataa namoonni magaalota waraanaan barbadaa'an keessaa baafaman irrattis kan xiyyeeffate ture. Raashiyaan akkaataa dhiyeessii gargaarsa namoomaa ilaalchisee UN fi Fannoo Diimaa waliin hojjechuuf fedhii akka qabdu Aab Sargee Laavroov dubbataniiru. Waliigalatti egeree UN fi dhimmoota irratti waliin hojjechuu danda'anirratti Guterees waliin dubbachuu himu. Ulaan lammileen nagaa waraana dheessan ittiin baafamani fi gargaarsi namoomaa ittiin dhiyaatu akka banamu yaada dhiyeessuu Antooniyoo Guterees himaniiru. Kanaafis gareen aanga'oota UN, Raashiyaa fi Yuukireen of keessaa qabu akka ijaaramu wixinee dhiyeessuu himan. Magaalaa Maariyuupool keessa rakkoon hamaan akka jiru kan dubbatan aanga'aan kun, UN leeccalloo magaalicha keessaa qabutti fayyadamuun namoonni kallattii fedhaniin achii akka bahan, akkasumas gargaarsi namoomaa akka dhaqqabu gochuuf akka hojjetan himan. Sargee Laavroov walgahiin Raashiyaa osoo hin hirmaachisiin biyyoonni miseensota Gamtaa Awurooppaa fi NATO Jarmanii keessatti taa'uu eegalan ilaalchisee yaddoo Raashiyaan qabdu UNf ibsaniiru. Marii Raashiyaa fi Yuukireen jidduutti adeemaa jiru, yaada irratti kennuuf yeroon isaa hin geenye jedhan Aab Laavroov. Haata'u malee Raashiyaan marii mootummaa Yuukireen waliin godhamuun waraanichaa furmaata dippiloomasii soquuf kutannoo qabdi jedhan."	https://www.bbc.com/afaanoromoo/oduu-61233763
politics	Waggaa 43 booda paartiin mormituu filannoo pireezidantummaa Sisheelsi injifate	Siisheelsi keessatti erga 1977 yeroo jalqabaaf paartiin mormituu filannoo pirezdaantummaa injifachuun aangoo fudhateera. Luba Angelikaan kan ta’an Wavel Rankalawab sagalee %54.9 argachuun pireezidaantii biyyatti sagalee %43.5 argatan injifatachuu bu’aan filannoo ba’e agarsiiseera. Deeggartoonni Ramkalawan injifannoo kana magaalaa gudditti Viiktooriyaa keessatti kabajaa turani. Ramkalawan kana dura si’a ja’a filannoo pireezdaantummaaf dorgomee hin milkaa’iin hafee ture. Oddolii Garba Indiyaan irra jiruu fi kolonii Biritish jala ture kun bara 1976 ture kan walabummaa isaa argate. Paartiin Fawuree Yunited Paartii jedhamu wagga booda fonqolchaan kan qabate yoo ta’u filannoo dimokraatwaa paartilee heddu bara 1993tti eegale booda ammo pireezdaantummaa qabateera. Injifannoo isaa booda haasaa taasiseen Ramkalawan “anaa fi Fawuree hiriyyoota gaariidha. Filannoon ammoo bu’aa biyyaa ofiif buusnu ni dhaabbata jechuu miti,” jedheera. “Filannoo kana keessatti injifataa fi injifatamaan hin jiru – biyyi keenya injifattuu ishee dursituudha.” Yeroo haasaa kanaatti Fawuriinis isa bira waan tureef yaadichaan akka walii galu ibseera jechuun Reuters gabaaseera. Pireezdaantiin haaraa kun har’a Wiixata aangoo isaatti ni muudama. Xiinxala gaazexeessaa Patrick Muirhead, Siishels irraa Bu'aan filannoo kanaa, odola tasgabbooftuu kanatti akka kirkira lafaa siyaasaatti uumamedha. Deeggartoonni Ramkalawan haalaan gammadan, daandiiwwan magaalaa guddoo biyyattii Viktooriyaatti bahuun, gammachuu isaanii ibsachaa turan. Deeggartoonni nama kanaa 'Abbaa' ykn 'Father' jedhanii yaamuun. Namni kun filmaataan pireezidantii tahuuf oggaa yaalan kun marroo torbaffaadha. Waggaa afur dura aangoo kan fudhatan Faure'n, paartiin isaanii duraan biyyaa bulchaa ture kan ajjeechaa, dararaa fi malaammaltummaan komatamaa tureera. Yogguus Siishels biyya paartii tokkoo jalatti bultu turte. Aangoon paartichi ganna 43n dura fonqolcha mootummaan qabate, uummata jijjiirama barbaaduun sagalee dhorkameera. Pireezidantiin haaraas guyyaa Wiixataa waadaa seenuun aangoo fudhata.	https://www.bbc.com/afaanoromoo/oduu-54688453
politics	Itoophiyaa kan doowwatan Laavroov rakkoo nyaata addunyaatiif warra lixaa ittigafatamoo taasisan	Ministirri Dhimma Alaa Raashiyaa Sargeey Laavroov, gatiin nyaata addunyaa dabaluusaatii fi rakkoo boba'aa umameetiif itti gaafatamtoonni biyyoota lixaati jedhan. Xumura dowwannaa guyyaa jahaa biyyoota Afriikaa afuriitti taasisan irratti gitasaanii Itoophiyaa waliin ta’uun ibsa Finfinneetti kan kennan Laavroov akka dubbataniitti, ‘‘rakkoon kun waraana Raashiyaa fi Yukireen duras kan tureedha’’ jedhan. ‘‘Dhugaadha, haala Yukireen keessa jiru gabaa nyaataa irratti dhiibaa taasiseera. Haata’u malee kun kan ta’e sababii duula Raashiyaatiin osoo hin taane, tarkaanfii hin malee warri liixaa fudhataniin,’’ jedhan. Itti dabalunis, ‘‘warri lixaa tarkaanfii hin mallee fudhachuun qoqqophaa kaa’usaanitti gabaan nyaataa jeeqameera’’ jechuun dubbatan Ministirri Dhimma Alaa Raashiyaa haasaa Finfinnee irratti dubbataniin. Haalli gabaa nyaata addunyaa burjaaja’u kan eegalee tibba koronaa irraa kaasee akka ta’e ibsaniiru. Laavroov gitasaanii Itoophiyaa Ministira Dhimma Alaa fi Ittaanaa Ministira Mummee Damaqa Makonniin waliin marii taasisaniiru. Yeroon kun doolaara tiriiliyoonaan lakkaa’amu baasanii sababii amansiisaan ala, kan nyaata bitan akka ta’e dabaluun himaniiru. Gatiin xaa’oo kan dabalee sababii adeemsa ce’umsa magariisa jedhamuun biyyoota lixaa biratti beekamuuttii akka ta’e Laavroov haasaa isaanitiin kaasaniiru. Imaammata ce’umsaa kanaanis ‘‘kan kaaniif hin yaadne’’ kan jedhan Laavroov, imaammatichi oomishitoota annisaa kan gara tokkeetti dhiibee ta’u ibsan. Dowwannaaf guyyaa Kibxataa Finfinnee kan seenan Aab Laavroov, Pirezidaanti Saalaworqi Zawudee akkasumas Damaqaa Makonnii waliin marii taasisaniiru. Aanga’oonni kunneenis walitti dhufeenya biyyoota lamaanii cimsuu, gama qabeenya diinagdee, daldala, saayinsiifi teknoloojii cimsuuttiin yaaliiwwan taasisan irratti mari’achuun waliigalte irra gahuu ibsaniiru. Ministirri Dhimma Alaa Sargeeyi Laavroov dowwannaasaanii Finfinnee xumuruun gaggeessaan akka taasifameef Ministeerri Dhimma Alaa itoophiyaa beeksiiseera. Laavroovi biyyisaanii Raashiyaan waliitti dhufeenya biyyoota Afriikaa waliin qaban cimfachuuf jechuun Masrii, DR Koongoo, Yugaandaa fi Itoophiyaa dowwataniiru. Afriikaan parsantaa 40 qamadii kan argattuu Yukireen irraa yoo ta’u, sababii waraanaa Raashuyaafi Yukireenitiin hir’inni omisha qamadii mudachun ni beekama. Daldala alaa midhaan Yukireen deebiisanii eegalchiisuuf turban darbe keessa waliigalteen kan taasifame yoo ta’u, innis haalli gabaa akka siratuuf abdii umeera.	https://www.bbc.com/afaanoromoo/articles/c875ky0lz30o
politics	S﻿ababoota ijoo MM UK ji'aaf torban lamatti aangoo gadhiisisan	L﻿iiz Tiraas Ministira Muummee UK ta'uun gara aangotti erga dhufanii reefu ji'aaf torban lama ta'a. H﻿aata'uutii wanna irraa eegamu hin bahanne jedhamuun qeeqaafi dhiibbaa irra gahaa tureen aangoo gadhiisuutti jiru. K﻿unis seenaa UK keessatti MM yeroo gabaabaaf aangoorra turan isaan taasisa. L﻿iiz dhaaba warra Conservative keessatti MM duraanii bakka Booris Joonseen bu'uun kan filataman ji'a Fulbaanaa ture. O﻿fii sababootni ijoon sadii dubartii ganna 47 Liiz Turaas aangoo akka gadhiisan dirqisiise haa ilaallu. L﻿iiz akkuma gara aangootti dhufaniin qormaatni itti baayyate. Torbee sadaffaa isaaniitti Ministeera Faayinaansii waliin ta'uun karoora gibira paawundii biiliyoona 45'n xiqqeessu qopheessan. K﻿aroorri kun rakkoolee diinagdee biroo hordofsiise. Qeeqa guddoofis isaan saaxile. Karoorri kun guutummaatti kan dhiifame yeroo ta'u Ministirri Faayinaansiis aangoorraa kaafaman. L﻿iiz  miseensota paartii isaanii irraa osoo hin hafin qeeqni irratti baayyachaa ture. Tokko tokko ifumatti aangoo gadhiisuu qabdi jechuun waamicha gochaa turan. M﻿inistirri Dhimma biyya keesaa Su'aalaa Bireevermaan aangoo isaanii fedhaan gadhiisan. Sana hordofees Liiz morkattoota isaanii duraanii Graant Shaaps fi Jeremii Haant gara garee hooggansa olaanaatti makanii turan. L﻿iiz jalqaba hooggantuu dhaaba Conservative ta'uun yeroo filataman atattamaniis Ministira Muummee UK ta'an. Adeemsa kana keessa raawwachuuf wantoota waadaa galan raawwachuu hin dandeenye. A﻿angoo gadhiisuu isaanii wayita ibsan ''haala amma jiru irratti hundaa'uun gaafatama akkan bahadhu paartiin koo amane na filateef akkan hin bahanne nan fudhadha'' jedhan. L﻿iiz Tiraasiin bakka buusuuf Jimaata dhufu filannoon ni gaggeefama jedhamus ammatti eenyu akka ta'u hin beekamu. W﻿anti ifa ta'e tokko garuu morkataa Liiz kan tran Jeremii Haant garuu warra filatamuuf dorgoman keessa akka hin jirreedha.  Namni siyaasaa kun murtee isaanii kana ifa godhaniiru. L﻿iiz aangoorraa ka'uu isaanii ibsaniis namni bakka isaan bu'u hanga ifa godhamutti hojii kan itti fufan ta'uu ibsa isaanii Kamiisaa keessatti akeekaniiru. G﻿iiftiin UK Elizaabeet II du'uu isaanii dura aangoo olaanaan mirkaneessan inni dhumaa kan Liiz Tiraas ture.	https://www.bbc.com/afaanoromoo/articles/cw40k41ryz2o
politics	Anga'oonni Baaldaraas Arbaa Minchiitti to'atamanii turan hiikaman	Isikindir Nagaa dabalatee aanga'oonni Paartii Baaldaraa kan kaleessa Ebla 20, 2022 Arbaa Minchiitti hooteela keessa boqatanii turanitti to'annoo jala oolfamanii turan har'a gadhiifamusaanii Ittigaafatamtuu itti aantuun waajjira Paartichaa Aaddee Qallab Siyuum BBCtti himan. Itti gaafatamtuun tunis ammaatti paartiin Baaldaraas paartii sadarkaa naannoo ta'u himuun, gara paartii biyyaaleessaatti guddachuuf akka isa gargaaruuf jecha mallattoo deeggartootaa walitti qabachuuf fi walgahii ummataa gaggeessuuf gara Arbaa Miinciitti imaluu himaniiru. ''Boordiin filannoo naannolee biyyattii keessa socho'uun akka walgahii ummataa gaggeessinuuf, mallattoo akka waliitti qabnuufi biiroolleen akka banannuuf xalayaa deeggarsaa nuuf barreesseera,'' kan jedhan Aaddee Qallab, paartichi Arbaa Miinciitti walgahii taasifachuuf dursee bulchinsa magaalaa irraa hayyamni kennameefii akka ture dubbatu. ''Kanaafuu kaayyoo guddaaan walgahii ummataa gaggeessuufi achitti waajjira banachuuf yaadamee ture imalli kan taasifame'' jedhu. Haaluma kanaanis dura taa'aan paartichaa Obbo Iskindir Naggaa fi aanga'oonni paartichaa kan biraa sadi kaleessa ganama gara Arbaa Minci imaluu himan. Haata'u malee faallaa hayyama duraan paartichaaf kennameetiin walgahii taasifamu akka hindandeenye dhorkamuu itti gaafatamtuun tun ibsite. ''Attamiin nu dhorku dandeessan? jedhanii wayita gaafataniittis, 'ajaja gubbaadhaa dhufe' jechuun deebiin kannameefiira,'' jedhan. Addee Qallab akka jedhaniitti erga walgahiin dhorkameen booda aanga'oonnis magaalattii keessa eddoowwan garaa garaatti socha'uun mallattoo deeggarsaa gara paartii biyyaaleessatti guddachuuf gargaaru walitti qabachaa ooluu fi galgala erga gara hoteelaa deebii'anii booda, poolisiin to'atamu ibsaniiru. ''Obbo Isikindir natti bilbiluun to'annoo poolisii jala oolfamuu natti himeera'' jedhan. Aanga'oonni alkan 'haala hin mijannee' keessa buufata poolisii buluusaanii kan ibsituu ittigaafatamtuun tun, buufata poolisii keessa turaniitti jecha saanii kennuuf kan ture ta'ulleen, gara qajeelcha poolisii godina Gaamootti geeffamuu himan. Haata'u malee guyyaa har'aatti hidhaarraa hikamuun gara buufata xiyyaaraatti qajeelusaanii BBCtti himan. Aanga'oonni kunneen maaliif to'annoo jala akka oolfaman ilaalchisee deebii argachuuf gara waajjira Komunikeshinii Godina Gaamootti bilbillullee nama bilbila kaasu argachuu hin dandeenye.	https://www.bbc.com/afaanoromoo/oduu-61176195
politics	Miseensi paarlaamaa Kaanaadaa mana fincaanitii walgahii hirmaatan Shaafqaat Alii dhiifama gaafatan	"Miseensi mana maree paarlaamaa Kaanaadaa tokko mana fincaanii ta’uun viidiiyoodhaan walgahii waan hirmaataniif dhiifama gaafatan. Miseensi paarilaamaa warra walabaa (Liberal) kan ta’an Shaafqaat Alii erga waahilli isaanii keenyaa mana fincaanii duubaan mul’atu hubataniin booda Jimaata darbe miseensa paarlaamaa paartii warra Konsarvaatiivitiin qeeqamaniiru. ‘‘Kaameeraan qarqara keenyaa mana fincaanii duuba agarsiisa ture’’ jedhan miseensi paarlaamaa mormituun. Taateen qaanessaan miseensi mana maree yeroo walgahii intarneet gubbaa Zuum [Zoom] irratti akkanaan mul'atan haaraa miti. Inumaa waggaa lama keessa yeroo lammataaf mudate. Aab Alii kan umuriin waggaa 55, duraan daldalaa mana jireenyaa kan turan yoo ta’u, bulchiinsa Kaaba-lixa Toroontoo akka tajaajilaniif bara darbe filataman. Taateen kunis wayita miseensonni mana marichaa hedduun osoo wixinee seeraa irratti mari’ataa jiranuu Zoom dhunfaa miseensonni qofti arguu danda'an irratti wayita hirmaataniitti ture. Miseensi mana marichaa Paartii Konsarvaativii Laayilaa Guudirih, kan walgahiicha qaamaan hirmaataa turaniitu waayillisaanii ‘‘mana fincaanii taa’uun hirmaataa jiraachuu malu,’’ jechuun kaafte. Isaan boodas toorri mana marichaa miseensichi bakki namni kuni jiran ‘’mana fincaanii akka fakkaatu’’ mirkaneesse. Kunis Af-yaa’ii ittaanaa gargaaraa chaambarichaa kana ‘‘miseensoonni hundi wayita karaa onlaayiinii seenaniitti malawwan itti fayyadamnuufi waan naannoosaaniitti’’ argamu hubachuu akka qaban hubachiisan. Akkasumas guyyaa Wiixataas waa’ee Aab Aliin eessa turan jedhurratti mariin irra deebiin taasifame. Dureen garee Konsarvaatiif Joon Biraasaard taatee sanarratti bal’inaan ibsa kennan. ‘‘Kanneen taatee kana agartaniif ifa akka tureetti miseensi mana maree Libaraalaa manneen fincaanii warra dhiiraa gamoo kanarratti argaman keessaa tokko seenan,’’ jedhan Biraasaard. ""Dhagaan, karri mukaa fi sibiillii karrarraa fi qabduuwwan karra sana duubatti argamu… hundinuu waanuma beeknu fakkaata,'' jechuun akkaataa kaameraan ka'aamu hin oolles dubbatan. ""Miseensi paarlaamaa kunis wayita marii mana marichaa irratti hirmaataniitti dhuguma mana fincaanii keessa turan,'' jedhan. Battaluma Mr Biraasaard kana jedhaniittis Miseensi Paarlaamaa Shaafqaat Aliin paarilaamaatti bilbiluun taatee mudateef dhiifama gaafatan. ""Dhimma kana baay'ee cimseen fudhadha. Dogongora walfakkaatus akkan irra deebiin hin raawwanneen waadaan gala’’ jedhan. Af-yaa’ii ittaanaan Kiriis D’Entarmoon gama isaanitiin ‘‘dhiifama gaafachu’’ miseensa paarlaamaa Alii hordofee dhimmichi xumuramuu beeksisan. ""Kaameeraan mul'achuu yoo hin qabaanne, dhaamsaa,’’ jechuun miseensota mana marichaas yaadachiisan. Bara darbes, miseensi mana maree warra paartii Libaraalii, Wiil Amoos osoo waligahii paarlaamaan gaggeeffamaa jiruu viidiyoo irra ta’uun fincaa’utti dhiifama gaafatamanii ture. Baatiidhuma tokko duras, fiigichaa deebi’uun osoo waahillan waliin viidiyoon haasa’anii qullaa mul'atanii ture. Isaan boodas irra deebiin filatamuuf hin barbaadne."	https://www.bbc.com/afaanoromoo/oduu-61404092
sports	Roonaaldiinihoon ji'a tokko booda mana hidhaa Paaraaguwaayirraa gadhiifame	Taphataan lammii Biraazil Roonaaldiinoon Paraguwayiitti erga ji'a tokkoof hidhamaa turee gadhiifame Roonaaldiinoon Paraguwayitti paaspoortii sobaa qabatee osoo socho’uu to’annoo jala oolee ture. Taphataan Waancaa Adunyaa yeroo tokko mo’ateefi dandeettii tapha kubbaa miilaan maqaa guddaa qabu Roonaaldiinoon obboleessa isaa fi namoota biro afur waliin hoteela sadarkaan isaa guddaa tahe tokko keessatti ji’a tokkoof hidhamanii ture. Amma obboleessa isaa waliin mirgi wabii eegameefii gadhiifamaniiru. Garuu beenyaa $200,000  tahu gidduu isaaniitti kaffalu. Bara 2015 osoo soorama hin bahiin dura Roonaaldiinoon tapha kubba miilaan gahumsa ol aanaa qabu agarsiisee ture. Bara 2002 Biraazil Waancaa Adunyaa 5ffaa akka mo’attuuf kan gargaare yoo tahu Baarseloonaa waliin waancaa Shaampiyoonsi Liigii tokkoo fi Laaliigaa lama mo’ateera. Sana booda kileboota akka PSG fi Inter Miilaaniif taphateera. Ji’a Caamsaa keessa obboleessa isaa Roobertoo de Asis Morera kan hogganaa biizinasii isaa tahe waliin paasporrii sobaan qabamanii hidhaman. Roonaaldiinoon kan gara Paraguwayitti imaleef ijoollee hiyyeeyyii fi miidhaan irra gahuuf duula gaggeessuuf ture. Roonaaldiinoon guyyaa dhalootaa waggaa 40ffaa isaa manuma hidhaatti kan dabarse yoo tahu gara hoteela hidhamaniitti kan dabarsaman ammo erga mirgi wabii eegameefi kaffalaniiti. Tahus sochii gochuun hin eeyyamamuuf ture. Abukaatoon isaa Roonaaldiinoon paaspoortii sobaa qopheessuu sana keessaa waan qooda qabu miti. Obboleessi isaa beekuu danda’a jedhe. Amma lamaan isaaniiyyuu bilisaan socho’uu danda’u.	https://www.bbc.com/afaanoromoo/oduu-53901256
sports	Waancaa Addunyaa: Poorchugaal yookaan Itaaliin biyyoota jajjaboo Waancaa Addunyaan ala tahuuf dirqaman	Ramaddiin taphoota gulaallii walakkaa xumuraa fi xumuraa ifa ta'eera. Ramaddii kanaan Poorchugaal fi Itaalii keessaa tokko Waancaa Addunyaan ala tahuuf dirqamu. Tapha gulaallii Waancaa Addunyaa walakkaa xumuraan Itaalii fi Makedooniyaa Kaabaa walitti fida. Poorchugaal ammoo Tarkii waliin taphatti. Ramaddiin kun Shaampiyoonaan Awurooppaa Itaaliin yookiin ammoo gareen Kiristaanoo Roonaaldoo Poorchugaal akka Waancaa Addunyaa Qaatar 2022 irratti hin argamne dirqiiisa. Sababni isaas biyyootni lameen yoo morkattoota isaanii jechuun Itaaliin Masedooniyaa Kaabaa, Poorchugaal ammoo Tarkii yoo mo'atan biyyootni lameen ammas waliin taphachuun abbaan injifate imala gara Qaataariif darba. Kun ammoo biyyoota gurguddoo Waancicha injifachuu danda'u jedhamuun eegaman keessaa tokko akka hafan taasisa. Taphni walakkaa xumuraa biraan Iskootilaandi Yuukireen waliin morkatti. Weelsi ammoo Oostiriyaa waliin taphatu. Yoo Iskootilaandii fi Weelsi mo'atan istaadiyeemii Kaardif irratti Waancaa Addunyaa Qaatar qopheessituuf darbuuf ammas wal morkatu. Weelsi waggoota 64 booda Waancaa Addunyaaf darbuuf taphatti. Iskootilaandi ammoo waggoota 24'f osoo hin darbiin turteetti. Iskootilaandi v Yuukireen Weelsi v Osstiriyaa Raashiyaa v Poolaandi Poorchugaal V Tarkii Iswiidin V Cheek Rippaablik Itaalii v Masedooniyaa Kaabaa Ramaddii Xumuraa Weelsi ykn Oostiriyaa v Iskootilaandi ykn Yuukireen Raashiyaa/ Poolaandi v Iswiidin/ Cheek Rippaabilik Poorchugaal/ Tarkii v Itaalii/ Masedooniyaa Kaabaa Itaaliin bara kana Waancaa Awurooppaa 2020 mo'ataniiru. Poorchugaal ammoo bara 2016 Waancaa Awurooppaa mo'atte. Yoo lamaan isaanii morkattoota isaanii mo'atan dhumarratti walitti dhufuun taphatu. Garuu taphichi dirree Poorchugaal irratti kan gaggeefamu yoo tahu tapha deebii hin qabu. Kun ammoo Poorchugaaliif carraa gaarii kennuu danda'a. Osoo hin darbiin hafuun, yeroo afur Waancaa Adunyaa kan mo'atte Itaaliif kufaatii guddaadha. Sababni isas Waancaa Adunyaa bara 2018'f osoo hin darbiin hafteetti. Kun ammoo waggoota 60 seenaa galmaa'edha. Leenjisaan Itaalii Roobertoo Maansiinii kun nuuf ramaddii ulfaataadha jedhan. Masedooniyaan Kaabaa garee cimaadha. Yoo mo'annes dirree keenyaan ala taphachuu qabna. Silaa xiqqoo wayyaa qaba ture. Garuu ofitti amanamumma qabna. Keessumaa yeroo ulfaataa akkasii kanati,'' jedhan. Poorchugaal kan kuftu taanaan ammoo Kiristaanoo Roonaaldoo kan amma ganna 36 taheef tapha xumuraa Waancaa Adunyaa inni gaggeesse tahuu danda'a. Taphataa cimaan biraa Waancaa Adunyaa irratti eegamu Rooberti Lewandowiskii yoo tahu biyyi isaa Poolaandi morkattota ishee mo'achuun dirqama taha.	https://www.bbc.com/afaanoromoo/oduu-59435550
sports	Atileet Gudaaf Tsaggaay fiigicha mana keessaa m1500n rikordii Ganzabee Dibaabaa cabsite	Atileet Gudaaf Tsaggaay fiigicha mana keessaa Liivinitti gaggeeffameen fageenya m1500n rikardii haaraa galmeessite. Fiigicha fageenya gidduugaleessaa mana keessaa 'World Athletics Indoor Tour Gold' jedhamu Kibxata Faransaayitti fiigameen atileetiin Itoophiyaa Gudaaf rikardii duraan ture irraa sekondii lamaan dursuun daqiiqaa 3:53.09'n galuun rikardii haaraa galmeessite. Marsaan sadii yeroo hafu Gudaaf Tsegaayyi shaampiyoonaa yeroo lamaa fiigicha mana keessaa Awurooppaa kan turte Laawuraa Muuyir sekondii afuriin caaluun itti fufte. Gudaaf fageenya m1000 tahu daqiiqaa 2:37.36 tahun xumurtee sana boodas saffisa ishee hin xiqqeesine. Marsaan lama yeroo ishee hafus sa'aan fiigde 2:52.9 kan agarsiisu tahus sekondii 30 hafte keessatti saffisa dabaluun rikardii haaraa kana galmeesite. Gudaaf rikardii bara 2014 Karlisiruhetti Ganzabee Dibaabaan qabamee ture kan fooyyesite. Muuyir sadarkaa lammaffaan kan xumurte yoo tahu, sa'aatiin ishee galmeesite 3:59.58 Biriiteniif rikardiidha. Miiltoonishee Melisaa Koorteenii Biriyaanti daqiiqaa 4:04.79 galuun 3ffaan xumurte. ''Rikardii fiigicha mana keessaa addunyaa galmeessuu koon baay'ee gammadeera,'' jette Gudaaf. Shaakala cimsee waanan hojjedheef rikardii fiigicha mana keessaa cabsuuf kaayyeffadheen ture jette. Kan malees atileetotni lama rikardii addunyaa fiigicha mana keessaa kana cabsuuf xiqqoon hafee, osoo hin milkaa'in hafaniiru. Atileetiin Itoophiyaa Geetinet Waalee fageenya 3000m daqiiqaa 7:24.98 galuun sadarkaa 1ffaan yoo xumuru, seenaa fiigicha mana keessaa addunyaa irratti saffisa isa 2ffaa tahee galmaa'eera. Atileetiin USA Giraanti Hoolooway fiigicha gufachiisaa 60m fagaatu sekondii 7.32 keessatti galuun 0.02 jedhee rikardii osoo hin cabsiin hafe. Atileet Geetinet Waalee ganna 20 yoo tahu rikardii atileet Daani'eel Komen yeroo dheeraaf ture 7:24.90 cabsuu danda'a jedhamee eegama. Dorgommii mana keessaa fageenya 3000m kanaan atileet Salamoon Baareggaa sadarkaa lammaffaan yoo xumuru, Lameechaa Girmaa 3ffaan xumure.	https://www.bbc.com/afaanoromoo/isportii-56006717
sports	Daraartuu Tulluu - Xombora injifannoo dubartoota Afrikaa	Seenaan Daraartuun Tulluun waggoota 30 dura dalagde har’allee akka daraaraa tulluurraa fagoodhaa mul’ata. Qalbii namootaa ganda baadiyyaa Boqqojjii hawwachuu kan eegalte garuu ijoollummaatti. Manni barumsaa immoo dhuguma ga’umsa atileetiksii akka qabdu akka hubattuuf ishee gargaare. Sodaa maatiin dhokachaa dorgommiin dorgomaa turte kanaan na gaha jettee hin yaadne. Injifannoon waggoota 30 dura Baarselonaatti galmeessite garuu biyya guutuu ishee wal barsiise. Eegasii Daraartuun kan biyyaa taate. Daandiin, gamoon, dirreen… kaan maqaa isheen mogga’ani. Seenaan ishee umrii ishee 20’tti galmeessite utubaa seenaa hin jigne ta’ee jira. Atileetiksiin biddeena ta’ef, jireenya ishees jijjiire. Amma immoo jireenya atileetota kaanii jijjiruuf dalagaa jirti. Keessumaa barana hooggansa ishee jala gareen atileetiksii Itoophiyaa fiigicha mana keessaa, kan ganna 20 gadiifi shaampiyoonaa addunyaarratti milkii guddoo goonfate. Dubartii gurraattii Afrikaa jalqabaa Olompika gubbaa warqii argatte kan taate Daraartuu Tulluun waggoota 30 of duuba deebitee waan ture akkanaan BBC’f qoodde. Dhihaadhaa! Boqqojjiitti yeroo barataa tureen fiigicha eegale. Tiksituus ture. Horii deebisuuf, bishaan waraabuuf, ollaaf yoon ergamu, mana barumsaas yoon dhaqu nan fiiga. Fiigicha birattimmoo farda gulufuu nan jaaladha. Mana barumsaatti umrii kiyya 15’tti fiigicha eegale. Kunis qabxii barnoota ispoortiif ture. Fiigichaafi gugsii fardaaniin bashannana. Ani beekamaafin fiige miti. Garuu biddeena naaf ta’e. Waggaa 35 ol dura yeroon biyyatti fiigicha eegalu dubartiin qoloo uffattee barumsa yookiin heerumtee jiraatti. Malee akka guddina keenyatti uffata gabaabaa [qumxaa] uffattee bahuu maatiin hin jaalatu. Haati kiyya akka dubartii kamuu safuudhaan akka guddadhu barbaaddi. Yeroosimmoo dubartiin qumxaadhaan dhiira waliin fiiguun akka dubartii baalageetti waan ilaalamuuf haadhakootti osoon dubbadhees waan naaf hin eeyyamneef nan dhokse. Garuu abbaafi obbola dubaraa kiyyatti akkasumas harmee Kiristaanaa kiyyatti himee gara Finfinnee adeemee kilaba seene. Olompikiin hangam guddaa akka ta’e waan hin beekneef ani Baarselonaa akkuma dorgommii kaaniin yaade. Garuu sirriitti qophoofne. Leenjisaan koo muuxannoo nama qabanidha. Homaa hin yaaddofne, tokkoffaa ijoolleen ture. Injifachuufi injifachuu dhabuun na hin yaaddessine. Ta’us, ga’umsa gaariirran ture. Olompikii dura Tookiyootti fiigee 8ffaa baheen ture. Akka Tookiyoo xumura geessee akka hin dhaabbanne, warra fiigan faana bu’in jedhame. Tilmaama na jala hin bahu jedhu hin qabuun ture. Anaaf gulaalliinis [yeroos 10,000m gulaallii qaba ture] xumurris na yaaddessine. Irrattimmoo atileetota na dorgoman hinbeeku. Ani waanuma leenjisaan kiyya dalagi naan jedhaniin dalaga. Ani hirriba nan jaalla, boqochuu nan jaaladha. Gaafa dorgommii [Baarselonaa] wanti addaa raawwadhe hin jiru. Dorgommii dura hanga yeroon shaakala taasisnu gahutti istaadiyeemii keessa rafuu kiyya nan yaadadha. Hirriba gaariin rafe. Leenjisaa kiyyatuyyuu hirribaa na dammaqse. Wanti Baarselonaa irraa dagadhe hedduu jiraatus, isa kana garuu hin dagadhu. Barsiifatnikoo gaafa dorgommii careen nyaadha shaakala nan hojjedha achii nan boqodha. Laaqana nyaadhee boqodhee achii dhidhiqadheen kadhadhee dorgommiif baha. Guyyaa dorgommii akka Tookiyoo [dorgommii Baarselonaa dura taasifame] akka hin taane of eeggadhu naan jedhan leenjisaan kiyya. Yoo sitti cime bahii fiigi, akka hin hadoodne naan jedhan. Atileetiin Afrikaa Kibbaa Elenaa Meeyar [kan ni injifatti jedhamte] osoo marsaan kudhan hafuu dursitee baate. Ani suuta jedhee marsaa sadiimoo afur boodan itti gahe. Ani leenjisaa kiyya baay’een jaaladha, baay’ee nan kabaja. Waan isaan naan jedhan sammuutti qabadhee fiigaa ture. Baarseloonaa ho’atu ture. Ho’a sanaan tishartii dabalee uffadheen fiigaa ture. Xumuruuf 400m gaafa hafu bahee fiigee akkan injifadhu yaadaan ture. Miira gaarii keessan ture. Ergan injifadhe booda waliin gammachuu ibsine. Lamaan keenyayyuu Afrikaarraa dhufne. Yeroos warri Afrikaa Kibbaa yeroo jalqabaaf Appaartaayidii booda Olompikii gubbaa hirmaatani. Ishee waliin wal beekuu baannus ispoortiin kan obbolummaa waan cimsuuf waliin gammachuu ibsanne. Hanga fiigicha dhaabdutti – isheetu na dura fiigicha – wal agarra ture. Yeroo xumuraaf Afrikaa Kibbaa Doktarri Kabajaa yeroo naaf kennamu keessummaa taatee dhuftee wal agarre. Baay’ee adda ture, hanga har’aa na gammachiisa. Yeroo biyyatti deebi’u akka goota biyyaatti na simatani. Simannaan yeroosii yoomuu hin dagatamu. Yeroos qarshii guddaan badhaafame, loltuu waanan tureef sadarkaan kiyyas ol guddate. Ummatni Itoophiyaa hunduus na bare. Waaqaas haa galatu yeroon suni baay’ee adda ture. Yeroos magaalaa Baarselonaa hin daawwanne. Ammas ta’e dur yoo biyya bakka buunee fiigne kan fiigicha ofii fiige kan hin fiigne jajjabeessa. Wanti tokko atileetota Itoophiyaa itti galateeffadhuus kanadha. Baarselonaatti manni nyaataa inni sa’aatii 24 banaa ta’un isaa yeroos baay’ee na ajaa’iba ture. Namni garagaraa ol baha gadi bu’a, mana nyaataa seenee baha. Lakkoofsi namaa hin xiqqaatu ture. Namoota hedduu walitti fida waan ta’eef anaaf Olompikiin addadha. Atileetota Itoophiyaaf fakkeenya ta’un legaasii kiyya jedheen yaada. Ummata biyyakoottis addunyaattis kan wal na barsiise dorgommii Baarselonaadha. Gammachuu kiyyan ala injifannoon kiyya Baarselonaa dubartoota Itoophiyaaf karra bane. Kuni yeroo hundaa na gammachiisa. Kanaaf hanga yoonaa dubartootni atileetii ta’an baay’atani. Baarselonaan kan jalqabaa haa ta‘u malee eegasii dorgommii hedduu injifadheera. Inumaa fiigicha keessaa bahee gara hooggansa ergan dhufee dhihoo gaafa Amerikaatti [Shaampiyoonaa Atileetiksii Addunyaa Oregoon] injifannee deebinu Baarselonaan yaadadhe. Baran fiiguufi amma simannaan akkanaa taasifamuu isaatti baay’ee na gammachiisa. Waaqayyootu carraa akkanaa namaa kenna. Yeroon ani dabarse anaaf waan guddaadha. Yeroo ture sirriittin fayyadame. Waggaa soddoma har’a taa’ee yoon yaadadhu baay’ee na gammachiisa. Maatii kiyya keessaa namoonni fiigichaan beekaman jiraachuun eeyyama Waaqaati malee iccitii biraa hin qabu. Ani hojii kiyya baay’een jaalla, nan dhamaha. Sirriittin leenjii kiyya hordofa. Dhamahuu qabda, obsuu qabda. Akka milkooftummoo Waaqayyoo kadhachuu qabda.	https://www.bbc.com/afaanoromoo/articles/ce90vwnypn0o
sports	'Daran cimaadha, ta'uus garuu ni danda'ama' - Leenjisaa Liivarpuul Kiloop waa'ee waancaa irratti	Leenjisaan Livarpuul Yargan Kiloop erga gareensaa 2 fi 1n Saawuzihampitan injifate booda, Maanchistar Siitii irra aananii waancaa mo'achuun ''ni dhufa jedhee hin yaadu, ta'us garuu waan danda'amudha,'' jedhan. Maan Siitiin guyyaa Dilbataa Aston Vilaa kan keessummeessu oggaa tahu, qabxii tokkoon Liivarpuul dursa. Liivarpuul ammoo tapha xumuraan Wolvis wajjiin morkata. Ji'a Fulbaanaa keessa Liivarpuul qabxii 15n Siitiin caalamee durfamaa ture. Ergasii garuu taphoota 17 keessaa 15 mo'achuun, lama walqixa baheera. ''Hanga ammaa abdii hin kutanne, ni yaalla,'' jedhe Kiloop. ''Dirree keenyarratti tapha xumuraa taphanna. Miirri dirree keessaas ajaa'iba taha. Kana ni fayyadamna. Hojii nurraa eegamu hojjechuu qabna. Kubbaan miilaa keessa waanti tahu hin beekamu. Waan dhufu ni laalla, garuu ofirratti xiyyeeffachuu qabda.'' ''Kun kubbaa miilaadha. Nan yaadadha yoo tahe Siitiin [2019tti] shaampiyoonaa kan tahan miliimeetira 11 ture. Qaamni wahii shaampiyoona akka taanu barbaada taanaan, dursa nuti mo'achuu qabna, Aston Viilaa ammoo Siitiirraa qabxii argachuu qaba. ''Anillee otoon bakka isaanii tahee, waancaa fudhachuun keenya mirkanaa'eera jedhee hin yaadu. Akka garee lammaffaarra taahee jirutti ammoo, Siitiin tapha sana ni mo'ata. Kun kubbaa miilaadha.'' Kiloop tapha Kibxata galgalaan taphattoota hedduu jijjiiraniiru - tapha FA Cup Sambata Cheelsii wajjiin taphatanii waancaa kaasan irratti kanneen taphatan keessaa sagal taphattoota biroo turan. Gareen kun Cheelsii marroo lama mo'achuun waancaa lama kan kaasan oggaa tahu, Paarisitti ammoo Chaampiyoons Liigiif Caamsaa 28 Riyaal Maadrid wajjiin morkatu. Tapha galgalaan Liivarpuul galchii Nathan Redmond galcheen durfamaa turanis, gooliiwwan Takumi Minamino fi Joel Matip galchaniin irra aananii bahaniiru. Kanarrattis Kiloopp: ''Taphattoota sagal jijjiirree haalli itti taphanne ajaa'iba ture. ''Tapha dansaa, gahumsa ajaa'ibaa... Kan milkaa'uu danda'e sababuma taphattootaani. Silaa otoo milkaa'uudhaa baate, %1,000 itti gaafatamummaa koo taha ture.''	https://www.bbc.com/afaanoromoo/isportii-61489693
sports	Gaanaan Komoroosiin mo’amtee Waancaa Afrikaa keessaa baate	Gaanaa, biyyi Waancaa Afrikaa al afur fudhatte, Komoroos kan yeroo jalqabaaf taphicha irratti hirmaatteen mo’amtee qaaniidhaan dorgommii keessaa baateetti. Taphataan El Fardou Ben Nabouhane jedhamu goolii jalqabaa Komoros biyya odolawwanii taateef yoo lakkoofsisu,  Andre Ayew  kaardii diimaa arginaan  taphattoonni Gaanaa nama 10tti galan. Urjiiwwan Gurraacha jedhamuun kan beekaman taphattoonni Gaanaa goolii 2-2 isaan taasisu otoo hin galchin dura, Komoros goolii Ahmed Mogni galcheen dursaa turte. Haatahu malee, Mogni’n goolii daqiiqaa 85ffaa irratti galcheen gareen Gaanaa bara 2006 as callisaan dirree keessaa akka bahan godheera. Haala kanaan qabxiin Garee C seenaa Waancaa Afrikaattii haala hin baratamneen gadi-bu’a. Kunis sababa qabxii Komoroos yeroo jalqabaaf  lakkoofsisteefi injifannoo yeroo duraaf galmeessiteeni. Kan nama ajaa'ibu, kareen Komoros sadarkaa addunyaarratti 132 irratti argamus gareewwan filatamoo sadarkaa sadaffaa qabatanii Waancaa Afrikaaf marsaa itti aanutti darban afur keessaa tokko ta'uu danda'eera. Biyyi odolaa jiraattota miiliyoona tokkoo gadi qabdu Komoroos, kubbaa miilaarra seenaa fonqolcha mootummaan beekamtii- kana dura bara 2016tti yaalii 20 booda calallii Waancaa Afrikaafi Addunyaaf dabartee turte. Gareen Komoroos lammiilee daayaaspooraa jiruu isaanii Firaans keessa godhataniin deeggaramu, injifannoo kaleessaan dura al tokko qofa mo’aman. Amma immoo taphattoota jajjaboo ardii kanaa mo’ataniiru. Taphattoonni Gaanaan taphoota jalqabaa lamaan irratti qindoomina otoo hin agarsiisiin hafuun, Morokoodhaan 1-0 yoo mo’aman, Gaaboon waliin immoo tokko qixxee bahuun garee isaanii keessaa dhumarra bahaniiru. Yeroo fiishkaan dhumaa afuufamu deeggartoonni Gaanaa isteediyeemii Roumde Adjia turan, dinqamuun  boqonnaa booda dubbii akkatti geeddaramee bara 1982 as yeroo jalqabaaf morkii keessaa isaan baase kan yaadaa turan fakkaata. Tapha keessaa bahuun garee kanaa leenjisaa Milovan Rajevac carraa lammataa argachuun garicha leenjisuuf carraa lammataa argatanii Fulbaana keessa deebi’an irratti dhiibbaa taasisuu hin oolu.	https://www.bbc.com/afaanoromoo/oduu-60050063
sports	‘Iddoo Mesiin jirutti Arjentinaan abdii qabdi’	Hirmaannaan Arjentinaan Waancaa Addunyaarratti qabdu gaaffii keessa wayita seenee turetti deggartoonni Arjentinaa kumaataman lakkaa’aman Sambata galgala Kuwaatar, istaadiyeemii Lusiyil jedhamutti walitti wayita qabaman nama tokko sammuu keessaa qabu turan. Innis Liyoneel Mesiidha. Mesiin haala ajaa'ibaan Arjentiinaatti abdii hore. Taphataa abdiin guddaan irra ture ta'ullee, kaleessa galgala Arjentinaan morkattuu ishee jabduu kan taate Meekiskoo waliin wayita taphatan qalbii daawwattoota addaan hiree ture. Arjentinaan Meekiskoon otoo injifatamtee ta’ee, hirmaannaa dorgommicharratti qabdu kan goolabuuf adeemu ture . Arjentinaan tapha Meeksikoo waliin taphachuun dura jalqaba dorgommii Waancaa Adunyaa irratti haala qaanessaa ta’een Sa’ud Arabiyaan injifatamtetti. Mesiin  dorgommicha injifachuun kabajaa kubbaa miilaa keessatti gonfate bara baraan kan yaadatamu akka ta’e bareeche beeka. Taphataa addunyaarratti beekamtii guddaa horate kun imaanaa biyyi isaa irra keesse irra deebiin milkeesse. Warri Arjentiinaa wayita garmalee isa abdatan kanatti kallattii taphaa geeddaruun, akkasuma adeemsa hirmaanna gareen biyya isaa Waancaa Addunyaa keessatti qaban jijjire. Taphichi erga eegalee daqiiqaan 64 guutera. Sekondiiwwan lakkaa’amtu garuu Mesiis ta’e, Arjentiinaarratti dhiibbaa jabeessaa adeema ture. Mesiin garuu waltajjii dorgommii addunyaa kanarratti kufaatii Arjeentinaa hiika maalii akka qabu ni beeka ture. Sabaa sirriis ta’u, sirrii ta'uu baatu Mesiitti quba qabuun waanuma hin oolle ture. Mesiin kubbaa to’ate otoo hin turiin onnee deeggartoota warreen Meeksikoo hedduu cabse. Sambata galgala tapha Arjentinaan Meekiskoo 2 fi 0’n injifatteerratti galchii murteessa ta’e lakkoofsise. Wayita Meeksikoo waliin taphatanitti deeggartoonni Arjentiinaa gammachuusaanii wayita ibsatan, Mesiin harka bal’isee gara isaanitti fiigee ture. Miira haara galfiitiin gara deeggartoota biyyasaaatii ilaale. Boqonnaan booda saffisaan miliqaa fiiguutti ka’e fi saffisaan kubbaa daddabarsuun galchitti geeddareera. Deeggartoonni Arjentinaa sana booda  gammadaa, Mesii galaateeffatan. Itti aansuun Enzo Fernaadez daqiiqaa 87 booda galchii lammeessoo itti dabale. Mesiin hirmaannaa Arjentinaan Waancaa Addunyaa biyya Kuwaatarirratti qabdutti lubbuu hore. Tapha sana booda Mesiin akkas jechuun toora miidiyaa hawaasarratti barreesse; ’’har’a injifachuutu nurra ture kanaaf injifanneerra, ammas Roobii dhuftu taphni fuuldura keenya jira, ammas waltaane morkachuu qabna,’’  jedhe.	https://www.bbc.com/afaanoromoo/articles/cz9yy629yrgo
sports	Mesiin taphoota idila-addunyaarratti akka hin hirmaanne dhorkame	"Dursaan taphattoota Arjeentinaa Li'onel Mesiin ji'oota sadiif tapha idila-addunyaatti akka hin hirmaanne kan dhorkame COPA  Ameerikaan maalammaltummaa qabachuu erga dubbate booda. Taphataan sarara fuulduraa Baarseloonaa ganna 32 kan ta'e Mesiin, tapha Chiilii wajjin taphatan 2-1 injifatamuun sadarkaa 3ffaa argachuun booda  'waancaan Biraaziliif olka'amee' jedhe. Federeeshiniin kubbaa miilaa Ameerikaa Kibbaa (Conmebol) sababa kanaan doolaara Ameerikaa 50,000n adabe. Meesiin murtoon Conmebol kun akka jijjiramu iyyachuuf guyyoota torba qaba. Sababii uggura kanaatiin tapha michummaa Arjentiinaan fuulduratti Chiilii, Meeksikoo waliin  Jarmanitti Fulbaanaafi Onkoloolessa dhufu taphatan irratti hin hirmaatu. Arjeentinaan Waancaa Addunyaa bara 2022 ji'a Bitootessaa 2020 eegalamuuf darbitus, Mesiin irratti hin hirmaatu. Arjeentinaan qopheessituu dorgommichaa kan taate Biraaziliin 2-0 injifatamnaan Federeeshiniin kubbaa miilaa Arjentiinaa dogoggora abbaan seeraa 'taphichaa hamaa' jiraachuu komii dhiyeeffataa ture. Kanaaf yeroo deebii kennutti Conmeboln garuu, himanni amanamummaa COPA Ameerikaan  qabu gaaffii keessa galchuuf dhiyaate ""dhugaarraa kan fagaatedha"" akkasumas ""kabaja dhorkachuu'' agarsiisa jedhee deebii kenne. Mesiin tapha Chiilii waliin morkatan daqiiqaa 37ffaatti wal dhabbii Gireey Meedaal waliin tureen kaardii diimaan dirree keessaa bahe. Taphataan Mesii waliin waldhabe sunis dirree keessaa har'iameera. Meesiin ammoo,''Malaammaltummaatti hirmaachuuf dirqamuu hin qabnu. Tapha kanarratti kabajaa nu dhorkanii,"" jedhees dubbate. ""Waanti nama gaddisisuu, abbootiin seeraa kubbaa miilaa, malaammaltummaan, namoonni akka kubbaa miilatti gammadan  hin hayyaman; isaan balleessaa jiru,"" jedheen."	https://www.bbc.com/afaanoromoo/oduu-49218500
sports	Teenisii: Seerenaa Wiiliyaams waggaa sadii booda dorgommii injifatte	"Seerenaa Wiiliyaams erga haadha taatefi waggaa sadii booda yeroo jalqabaaf dorgommii Jeesikaa Peegulaa waliin ture injifatteetti. Kunis dorgommii bara 2017 Awustiraaliyaa Oppin injifattee as kan jalqabaati. Seerenaa Wiiliyaamas dorgommii Teenisii Dubartootaa Addunyaa waggootaaf taasifterratti bara 2018fi 2019 keessatti Wiinbeldaniifi US irratti injifatamte booda bara 2019 dorgommii Rogers Cup Final irraa soorama baate. Isheenis badhaasa maallaqaa dorgommichaarraa aragattu hunda miidhamtoota balaa ibidda bosonaa Awustiraaliyaatiif kenna jetteetti. ""Waggoota dheeraadhaaf taphachaa ture akkasumas waan jaaladhu hojjachaa turuu kiyyaaf baay'ee gammada, "" jette Seerinaan. ""Akkanatti fayyaa guutuu qabaadhee taphachuu kiyyaaf baay'een gammada."" Dorgommiin Awustiraaliyaa Oppin Amajjii 20 jalqabama. Kanaan dura dorgommii kanarratti Seerinaa Wiiliyaams riikordii 24 cabsiteetti. Seerinaan dorgommii idil addunyaa jalqabaashee Guraandhala 1999 morkattuushee lammii Faransaay Amelie Mauresmo injifachuudhaan. Dorgommii Akulaand irratti suuta taphachuu kan jalqabde Wiiliyaams; morkattuusheetiin 3- 1 durfamaa turtus taphoota itti aana shan irratti gahumsa gaarii agarsiisuun irra aanteetti. Isheenis dorgommicha booda intalashee yeroosheen dorgommiishee kan xumuraa Meelborn keessatti taasiftee injifattu ulfa ji'a saddeetii kan turte waliin dirree keessatti gammachuushee ibsatteetti."	https://www.bbc.com/afaanoromoo/oduu-51081906
sports	Waancaa Adunyaa 2022: Tapha Mesii, Ronaaldoo, Mbappe, Neymaar, Modirichiifi bebbeekamoo kaan walitti fidu	Waancaa Addunyaa 2022 irratti injiffannoo Muddee 18 argachuuf dorgommii keessatti kan hafan garee saddeet qofa. Dorgommii sadarkaa ramaddiifi mo'atanii darbuu keessatti waan ajaa’ibsiisoo adda addaan guuteen booda, amma nuusa xumuraa irra gaheera. Garee hafan keessaa ja’a kanaan dura injifattoota waancaa addunyaa ykn ammo dorgommii xumuraarra kanneen ga’anidha. Gartuuleen ja’an kun walummatti dorgommii 10 injifataniiru. Haala hin yaadamneen ammoo, Morookoon biyya Afrikaa yeroo jalqabaaf xumura walakkaa geessu ta’uuf xiyyeeffachaa jirti. Morokoon Waancaa Addunyaa irratti sadarkaa nuusa xumuraaf yeroo geessu kun jalqabaa isheedha. Sagantaan Ispoortii BBC taphoota hafan akkanaan ilaaleera. Jimaata: Kirooshiyaa v Biraazil, Neezarlaandis v Arjantiinaa Sanbata: Morookoo v Poorchugaal, Ingilaand v Firaans Liyoonel Meesi fi Kiristaano Roonaldo maqaa babbeekamo eegaman yoo ta’u, ta’us garuu taphatootti akka Neeymaar, Harii Keen, Kiiliyaan Mbaappee fi luuk Moodrich kanneen eegamanidha. Taphooti gartuulee afran jiddutti taasifaman ciccimoo waan ta’aniif bu’aan akkamii akka argamu tilmaamun ni cima ta’us garuu tapha bareedaa ta’uu mala. Waggaa 10 boodafi  yeroo jalqabaaf tapha wal kuffisuu isaaniin Ingilaand fi Firaans dorgomuuf jiru. Tapha Euro 2012 irratti gartuuleen lamaan gooli 1-1’n xumuraniiru, ta’us garuu Waancaa Addunyaa irratti kan yeroo dhumaaf wal morkatan bara 1982 irratti ture. “Taphni Sanbataa baayyee cimaa ta’a,” jedha kaapteeniin gartuu Inglaand Keen. “Firaans gartuu cimoodha, injifattoota waancaa addunyaadhas, kanaaf galgala baayyee cimaa akka ta’u beekna.” “Yoo Waancaa Addunyaa injifatta ta’e morkataa cimaa addunyaa dorgomuu wayya jedheen yaada, Firaans ammo kunneen keessaa tokkodha.”  Dilbata, Mudde 18 irratti Dohaa Itaadiyeemii Lusayiil keessatti morkii cimaatu gaggeeffamuuf jira. Tahattoonni ciccimoo lamaan carraa Waancaa Addunyaa isaanii dhumaaf dorgomuuf jiru. Taphataan Arjantiinaa Messii fi  Taphaataan Poorchugaal Ronaaldoon, waggootii dheeraaf rikordii addunyaa adda addaa irratti wal dhiibaa turaniiru. Dorgommii Waancaa Addunyaa kanaratti qofa Messiin goolii 1,000ffaa isaa galmeessiseera, Ronaaldoon ammoo Waancaa Addunyaa shan irratti nama yeroo jalqabaaf goolii galche ta’eera. Taphi dhumaa taphattoota kana jiddutti uumamu ajaa’ibsiiaa ta’a. Isa dura garuu, taphi cimaan biraa jiraachuu mala. Yoo tapha Kirooshiyaa fi Neezarlaand waliin qaban injifatan, gartuuleen Afrikaa Kibbaa ciccimoo lamaan Biraazil fi Arjantiinaan istaadiyeemii Lusaayil keessatti wal morkachuu danda’u. Waancaa Addunyaa yeroo shank an injifatani fi gartuu jaallatamoo kan ta’an Biraazil tapha Kooriyaa Kibbaa waliinii injifachuun dandeetti isaanii ka agarsiisan yoo ta’u, Arjantiinaan ammo Awutraaliyaa mo’achuun sadarkaa kanarra ga’aniiru. Gartuuleen laamaan waancaa Addunyaa  irratti sa’a afur wal morkataniiru, ta’us erga 1990 as wal hin morkanne. Ta’us garuu taphataan Kirooshiyaa Luka Moodrik fi tahataan Neezarlaand Virjiil van Daayik, taphi Biraazil fi Arjantinaa giddutti argamuu danda’aamoo hin danda’u kan jedhuu irratti dhiibbaa uumuu malu. Neezarlaandii fi Arjentiinaanis sadarkaa walakkaa xumurraarra ga’uuf yeroo ja’affaa wal morkachuuf jiru. Tapha bara 1978 irratti Arjaantinaan ijifannoon dabarteetti, tapha dhiyeenya wagga saddeet dura taasifame irrattis Arjantiinaan mo’attee turte. Ta’us garuu yeroon Waancaa Addunyaa irratti hedduu biratti yaadatamu bara 1998’tti yeroo daqiiqaa dhumaa irratti deenis Beerigkaamp goolii galchuun Neezarlaandiif injifannoo kennedha. Tapha baranaa irratti Koodii Gakpoo waan wal fakkataa hojjechuu danda’aa laata…? Gooliin injifannoo Achraaf Hakimii galmeessise baayyee ciimaa kan biyyootii hedduu keessatti gammachuu uumedha. Moorokoon Ispeeniin injifachuun ruubii dhumaa Waancaa Addunyaa irra ga’uun isaanii, maatii mootota birrattis gammachuu uumeera. Taphi erga xumuramee boodaa mootiin Morokoo Mohaammad VI hogganaa gartuu kanaa Waliid Regraguwiif bilbilaan dubbisanii turani. Taphaa garii fi injifachuuf rakkisoo kan ta’an Moorokoon, Waancaa Addunyaa kana irratti hin takkallee utuu hin injifatamiin kan jiran yoo ta’u, taphoota torban darban keessatti goolii tokko qofatu itti gale. Moorokoon sadarkaa gartuulee xumuraa saddeet ga’uun biyyootii Afrikaa afur keessaa tokkodha. Sadarkaa gartulee xumuraa afran irra ga’uufis kan kutatanii jiran fakkaata. Ta’us garuu, biyyaa yeroo jalqabaaf sadarkaa xumuraa irra ga’uuf kutattee jirtu Poorchugaal waliin morkii cimaatu isaan eeggata.	https://www.bbc.com/afaanoromoo/articles/c0we391wpzwo
sports	Maanchistar Siitiin garaagartee qabxii 10’n Pirimiyeer Liigii Ingilizii dursuu eegale	Erga kilabiin isaan leenjisan mo'ame booda Maanchistar Siitiin bara dorgommii afur keessa yeroo sadaffaaf waancaa pirimiyeer liigii kaasuuf qajeelaa jira jedhan leenjisaan Evartan Kaarlo Anchelootti. Anchelottiin garee Gaardiyoolaa dorgomuun ''hin danda'amu'' jechuun dorgommii booda dubbatan. Maan Siitiin eda kaleessaa Evartan dirreen ala morkatee 3fi 1'n injifachuun gargaaratee qabxii 10'n pirimiyeer liigicha dursuu eegaleera. ''Cimaa ture, kan hin danda'amne. Yeroo ammaa garee cimaadha, cimina, humna qabudha. Isaan waliin dorgomuun baay'ee cimaadha,'' jedhan leenjisaan Evartan Kaarlo Anchelotiin. Taphni Siitiin Evartan waliin kaleessa taphatan silaa baatii Muddee keessa kan taphatamu tureefi asitti dabarfamedha. Kan as darbeefis gareen gaardiyoolaa tamsa'ina koronaavaayirasii erga gabaase boodadha. Yeroos, Siitiin sadarkaa jahafaarra ture. Kan yeroos liigicha dursaa ture Liivarpuul irraa qabxii jahaan fagaatu ture. Ergasii walitti aansanii tapha 12 irratti milkaa'anii yeroo ammaa qabxii 10'n dursuu eegalaniiru. ''Ammallee qabxiin 42 irratti wal morkachuu qabnu ni jira. Amma guyyoota muraasaaf boqonna, tapha baay'ee qabna.'' ''Evertan garee sirriitti ijaaramedha, garuu nuti obsaan taphanne. Mo'uun nuuf mala,'' jedhan leenjisaan Siitii Peep Gaardiyoolaa. Tapha itti aanuun gaafa Sambataa Evertan Liivarpuul morkata, Maanchistar Siitiin immoo Arsenaal morkata.	https://www.bbc.com/afaanoromoo/isportii-56108218
sports	Siitiin Halaand harkatti galfate, Liivarpuul Nuunez harkaan gahuuf fiixeerra gahe	Maanchistar Siitiin taphataan sarara fuulduraa duraanii Boruushiyaa Doortimund Eerling Halaand harka isaa galuu ibse. Morkataa Siitii kan ta'e Liivarpuulis Beenfiikaa irraa bakka Saadiyoo Maanee kan bu'u Daarwiin Nuuneeziin harkatti galfachuuf waliigalteen xumurameera. Halaand, dargaggeessi ganna 21 tapha Doortimuundiif taphate 89 keessatti goolii 86 galcheera. Halaand osoo gahumsa guddaarra jiruu gara piriimiyeer liigiitti dhufuun oduu guddoo ta'eera. Halaand shaampiyoonaa Ingiliz Siitii waliin waliigalteen raawwate hanga bara 2027 akka turu hiree kennaaf. Torban lama boodas dirree Itahaaditti garee isaa haaraatti makama Waliigalteen Halaandiifi kilaba isaa Doortimuund waliin kan xumurame ji'a darbe ture. 'Kuni guyyaa  anaafi maatiikoo itti boonne'' jedhe Halaand. Abbaan Halaand, Alf-Inge, bara 2000-2003'tti dursaa taphattoota Maanchistar Siitii ture. Yeroo hundumaa tapha Siitii akka daawwatu kan himu Halaand, qaama Siitii ta'uu hawwaa akka ture dubbate. ''Carraa hedduu uumu, taphataa akka kootiif dinqiidha'' jedhe. ''Garee taphattoota jajjaboo addunya of keessaa qabu, Peep, leenjistoota jaboo yeroo hundaa keessaa tokko, fedha koo guutuuf baka sirriin jira jedheen amana.'' Tapha bara dorgommii duraa irratti hirmaachuuf ariifachuu kan himu Halaand goolii galchuu, waancaa hedduu injifachuufi akka taphataattis of fooyyessuu akka fedhuu fi san gochuufiis ofitti amanamummaa guutuu qabaachuu hime. Bara dorgommii piriimiyeer Liigiii darbe qabxii tokkoon durfame lammaffaa ta'uun kan xumure Liivarpuulis, akkuma Siitii taphataa sarara duraa jabaa adamsaa ture Daarwiin Nuuneeziin harka galfachuuf waliigaltee mallatteesseera. Beenfikaan ibsa waliigaltee kana ilaalchisee baaseen Nuneez waggaatti paawundii miiliyoona 64 akka ta'e fi miiliyoona 85'tti ol guddachuu akka danda'u ibse. Liivarpuul Nuneeziin kansaa godhachuuf paawundii miiliyoona 85 gahu baaseera. Taphataan kilaba Poortugaal Beenfiikaa ganna 22, tapha kilaba isaaf taphate 41 irratti goolii 34 lakkoofsiseera. Liivarpuul bittaa taphataaf maallaqni baase inni guddaan bara 2018 ittisa isaa Virjiil Vaan Daayikiin mallatteesisuuf isa baase, paawundii miiliyoona 75, ta'us amma Nuneez taphataa kilabichi baasii isa guddaa itti baase ta'eera. Maanchistar Yunaayitiid taphataa kana bitachuuf Liivarpuul waliin dorgomaa ture. Nuneez bara 2020'tti Benifikaa kan gale garee Ispeen ALmeeriyaa irraa maallaqa paawundii miiliyoona 20.5 ture. Taphataan lammii Uragaay kun bara dorgommii 2021-22 tapha liigii 28 irratti hirmaatee goolii 26 galcheera. Bara dorgommii darbe tapha Chaampiyoonsi Liigii 10 taphatee goolii jaha lakkoofsiseera. Kilaba amma itti dhufe Liivarpuul iratti tapha nuusa xumuraa dhaqaa galatti goolii tokko tokko lakkoofsiseera. Nuneez taphataa lammataa Liivarpuul bara kana mallateesifate yeroo ta'u kan jalqabaa taphataa sarara duraa Fuulhaam Fabiyoo Karvaalodha. Bittaan Nuneez kan saffisaan milkaahe, jifataan kilabichaa lammiin Senegaal Saadiyoo Maanee gara Baayer Muunikitti imaluuf kilaboota lamaan gidduu dubbiin adeemaa jiraachuu wajjin walqabata. Liivarpuul Mohaammad Saalaa waliinis miindaafi fayidaa irratti dubbachaa kan jiru yeroo ta'u waliigalteerra hin gahan taanaan taphatichi bara dhuftu kilba fedhetti galuuf bilisa ta'a. Jifataan isaa kan biraan lammii Biraaziil Robeertoo Firmiinoos ji'oota 12 booda kontiraatni isaa ni xumurama. \nTaphataan biraan Kilabichaa lammii Jappaan Takuumii Minaminoos kilaboota biroon barbaadamaa jira.	https://www.bbc.com/afaanoromoo/articles/c29xlz78lw6o
sports	Waancaa Addunyaa 2022: Miira TikTok deeggartoota miiliyoonaaf fide	Mana barnoota qubeessuu Bukaayoo Saakaa irraa hanga xinxala gareefi tilmaama gooliitti, miidiyaan hawaasummaa keenya qabiyyee Waancaa Addunyaa Qataar hedduu qaba. Hashtaagi #FifaWorldCup jalatti viidiyoowwan jiran erga dorgommiin eegalee as si’a biiliyoona 12 ol daawwatamuu isaanii, gabaasi TikTok ni ibsa. Gareewwan Ingilizii fi Faransaay lamaanuu hordoftoota miiliyoona tokkoo ol argataniiru. Fuula garee qofas miti kan guddachaa jiru. Been Bilaak dorgommii keessumeessitootaan qophaa’ee erga injifatee boda tapha hanga ammaatti Qataar keessa turan hunda ilaalee, mudannoo isaa hunda TikTok irratti qoodaa ture. Dargaggeessi umurii ganna 24 kun gammachuu fi gadda Wancaa Addunyaa taphoota hanga ammaatti jiranii hunda dawwattoota miiliyoona 170 ol waliin daawwateera. “Gaafa yaadduu lakkoofsa baayyee guddaadha. Jaallattoota kubbaa miillaa hedduu Waancaan Addunyaa maal akka fakkaatu itti agarsiisa, kun ammoo baayyee cimaadha jedheen yaada,” jechuun BBC’ti himeera. Aliis Abrahaams tapha hunda viidiyoo xiinxala isheen waliin mana ishee Esseeksi ta’uun hordofaa jirti. “Haalaa gaarii fi tolaa ta’edha. Waancaa Addunyaa isa kana isa kan Raashiyaa caalaan jaallachaan jira,” jetti shamarreen umuriin ganna 22 kun. Juuniyeer Pereeyiraa, umurii ganna 19, viidiyoo shubbisa isaan hordoftoota miiliyoona lamaa argateera, ta’us garuu lakkoofsi kun akka dhibbaa irratti hin uumneef ni yaala. “ Waan ‘viidiyoo eenyutu hanga tokko foyya’aadha?Eenyutu deeggartoota fi daawwannaa irra caalaa qaba?’ kan jedhu irratti dorgommii xiqqaatu jira. Ta’us garuu dhuma irratti hundi keenyayyu waan walfakkaata gochuuf yaalaa jirra, wal kabajnas,” jedha. “Waa’ee yaada viidiyoo waliif qoodna, milka’anii waliifis ni gammadana.” Ta’us garuu akkuma kubbaa miillaa, TikTok irrattis wanti hundi akka karooratti hin deemu. “Yeroo Jaappaan fi Kosta Rikaan tapha sadarkaa irratti Ispeen fi Jarmanii morkatan ture. Viidiyoo TikTok waraabuuf qophaa’aan ture kanaaf nan gammade – sana booda Ispeen ni injifatte,” jetti Aliis. Juuniyeer dabaluun “ namootni qabiyyee TikTok uuman hundi sakandii 60 walfakkaataa keessatti – ishoo viidiyoo hojjennu argannee miira jedhu keessa turan jedheen yaada!” Yeroon tasaa akkanaa hedduun Beeniifis Qataar keessatti uumamaniiru. Tapha Biraazil fi Kameeruun irratti uffata Biraazil uffatee deeme. “Yeroon barcumakoo bira ga’u, deeggartoota Kaameruun qofan arge. Ana qofaatu uffata Biraazil uffatee ture ta’us garuu deeggartoonni Kaameruun na simataniiru.” “Daqiiqaa 90 guutuuf siirriimmatti bashannanaa turre.” Viidiyootni TikTok isaa tasumaan “waa’ee taphichaa osoo hin taane” turtii bal’aa kana keessatti “muddannoowwan adda addaa” ta’ani. TikTok irratti waan tolaa Waancaa Addunyaa kanaa agarsiisuun, qeeqa mirga namooma dorgommii Kanaan walqabatee jiru kan faallessudha. Aliis Waancaa Addunyaa kana ilaaluu kan eegalte ilaalcha “danuu badaa” ta’een akka ture ni amanti. Qataar hariiroo jalalaa korniyaa wal fakkataa dhorkuu ishee fi akkataa hojjetota biyyoota biruu itti kunuunsitu irratti qeeqama turteetti. “Ta’us garuu yeroon namoota akka Been Qataar keessatti istaadiyeemotaa fi miira jiru waraaba jiran nan arga,” jetti.	https://www.bbc.com/afaanoromoo/articles/c25kq1vkjllo
sports	Almaaz Ayyaanaa saffisa maraatoonii addunyaarra hin turreen fiigdee mo'achuushee maal jette?	"Atileet Almaaz Ayyaanaa saffisa maraatoonii haaraa kanaan dura addunyaarra hin jirreen fiiguun Maraatoonii Amasterdaam mo’atte. Sa’aatii maraatoonii dubartootaa isheen galmeessuun injifattes 2:17:20 yoo ta’u, isheetti aanuun ammoo Ganzabee Dibaabaa fi Tsahaay Gammachuu duraa fi duubaan lamaffaa fi sadaffaa ta’uun mo’ataniiru. Atileetoonni shamarranii qabxii olaanaan injifatan sadanuu kan maraatoonii yeroo jalqabaatiif fiiganuu garuu sadarkaa 1 hanga 3tti duraa fi duubaan hiriiranii galaniiru. Akka Atileetiksiin Addunyaa gabaasetti, Almaaz Ayyaanaa rekardii maraatoonii haaraa kanaan Amesterdaam irratti yeroo galmeessitu, Ganzabee Dibaabaa waliin kokkee walqabuun dorgommicha akkaan miidhagsanii turan. Dorgommii Maraatoonii Amesterdam kana irratti garee dhiirotaatiinis kan injifate lammii Itoophiyaa Tsaggaayee Getaachooti. Tsaggaayeen sa’aatii 2: 04: 49 galmeessisuun mo’ate. Dorgommii maraatoonii dubartootaa Amesterdam kun kan namoota hedduu ajaa’ibeef, atileetonni Itoophiyaa sadan atileetota maraatooniitiin muuxannoo gaarii qaban waliin dorgomanii mo’achuu isaaniiti. Almaaz Ayyaanaa bara 2015tti fiigicha fageenya meetira meetire 5000tiin warqee argatteetti. Bara 2016  ammoo Olompikii irratti rekardii galmeessuun injifachuun bara 2017 irrattis mirga rekardii ishee qabachuun mo’atteetti. Atileeti Ganzabee Dibaabaa gama isheetiin bara 2015 fiigicha fageenya 1,500m rikkardii harka galfattee kan turte yoo ta’u, bara itti aanus rikkardii ishee kana harkashee tursiifachuu dandeesseetti. Tsahaay Gammachuu ammoo Shaampiyoonaa Addunyaa bara 2019 irratti fiigicha fageenya 5,000m tiin afuraffaa ta’uun galtee turte. Tsahaay hanga fageenya kilomeetira 33 geessutti dura fiigaa turtee boodarra Almaaz fi Ganzabeetiin durfamte. Almaaz Ayyaanaa yeroo kilometirri 35 fiigde sa’aatii 1:54:01irra kan turte yoo ta’u, yeroodhuma kana ture warra kaan buustee fulduratti kan dhokaafamte. Almaaz yeroo akkas saffisa dabaluun gara fuula duraatti utaaltu dadhabbiin kan irraa hin mullannee fi salphaadhumatti miila fuudhuun kilomeetira 40 yeroo geessu Ganzabee irraa daqiiqaa wallakkaa dursitee turte. Sa’aatiin saffisa haaraa Almaaz Ayyaanaa galmeessite kun kan kanaan dura Ebla keessa Hamburg keessatti Yaalemzerf Yehuwaalaa galmmeessitee ture 2:17:23 irra sekondii sadiin foyyeessuudhaan. Ga’umsa Almaaz Amesterdam irratti argisiiste kun tarree rekkordii maraatoonii dubartootaa addunyaa torba keessa ishee galcheera. Ganzabee Dibaabaa ammoo sa’aatii 2:18:05 galuun sa’aatii maraatoonii dubartootaa foyyaa’uu 20 keessaa tokko taateetti. Maraatoonii dubartootaa Amesterdam Onkoloolessa 16, 2022 gaggeeffame kanaan afraffaa kan baate Natsaannet Amaanu’eel lammii Ertiraati. ""Kanaaf [injifachuu koof] ibsuuf jecha hin qabu. Kun waan addaati. Ani baayyiseen gammade,” jette Almaaz Ayyaanaa injifannoon booda yaada miidiyaaleef kenniteen. “Ergan bara 2016 Olompikii mo’adheen booda anaaf haalli ture baayyee rakkisaadha. Miidhamaa fi dhukkubbii keessan dabarse. Milkaa’ina koo kana duuba warra jiran abbaa warraa koo, ilma koo fi bulchiinsa deeggarsa naaf taasisan hundaaf baayyee galateeffadha,” jetteti. Maraatoonii dhiiraa Ameterdam Tsagaayee Getaachoo irratti mo’ate kana irratti atileetiin Itoophiyaa biraa Baazzezewu Amaaraa sadaffaa baheera. Atileetonni Itoophiyaa biroo: Huseeyiddin Mohaammad shanaffaa, Addeledelewu Maammoo ammoo saglaffaa bahuun xumuraniiru. Maraatooniin Amesterdam fiigicha maraatoonii waggaa waggaan magaalaa Neezerlaandis, Ameterdam keessatti gaggeeffamu yoo ta’u, bara 1975 irraa eegale kan gaggeeffamaa jiruudha."	https://www.bbc.com/afaanoromoo/articles/c2vxxdz63y7o
sports	Waancaa Shaampiyoonsi Liigii Manchester Siitiifi Chelsii walitti fide waan beekuu qabdan	"Kun xumura waancaa Shaampiyoonsi Liigii kileboota Ingiliz gidduutti gaggeeffamudha. Garuu Maanchister Siitiimoo Chelsiitu mo'ata? Shaampiyoonaan Piriimer Liigii Maanchister Siitiin dorgommii gatii jabeessa tahe kana yeroo jalqabaaf mo'achuuf hawwii qabu. Chelsii kan bara 2021 Shaampiyoonsi Liigii mo'ate ammoo bara 2020-2021 kanatti garee Gaardiyoolaa si'a lama, tokko Piriimer Liigii tokko Waancaa FA irratti mo'ateera. Deeggartootni 16,500 tahan dirree Poortoo Istaadiyoo Do Diraagoo galuun akka daawwatan eeymameera. Gareen lamaaniyyuu taphattoota gahumsa qaban guutuufi taphaaf filatmuuf qophii tahan qabu. Taphataan Maanchister Siitii Jimaata kaleessa shaakala irratti Fernaandiinoo waliin walitti bu'uun miidhama xiqqoo mudachuu himamus taphaan ala waan isa godhu miti. "" Akkamiin akka taphachuu qabnu hundaa nan beeka. Eenyu waliin akka taphannu beekna garuu isaan sodaachisuuf miti,'' jedhe Pep Gaardiyoolaan. ''As gahuun muuxannoo guddaadha. Maal akkan isaanitti himu sirriittan beeka. Taphattoota miira keessa galaniifi aaraniif, akka waanuma barame tahe ittan hima. Waancicha mo'achuuf akka gatii baasuu qabnu nan amana. Itti gammadi jechuun waanuma gaariidha. garuu takka takka hin danda'amu. Of jabeessitee of qopheessuu barbaachisa.'' Taphataan Maanchister Siitii Keevin De Biruun, ''yoo mo'ate gootummaadha, yoo mo'amte ammoo kufaatii taha.'' Dabalataan, Gara wal tajjii kanaatti dhufuun garee kanaaf waan baay'ee gaariidha garuu yoo hin mo'attu tahe waan akka si mudatu barbaaddu miti jedhe. Kun kaayyoo garee fi kilaba keenyaati. Gaafa Sanbataa achitti argamuun wal tajjii guddaa adunyaa akkasii irratti dorgomuun kabaja guddaadha.'' Leenjisaan Maan Siitii Pep Gaardiyoolaan waanchicha Baarseloonaa waliin bara 2009 fi 2011 erga si'a lama mo'atee ammas yeroo sadaffaaf mo'achuu barbaada. Leenjisaan Chelsii Toomaas Tuhel yeroo jalqabaaf waancaa Shaampiyoonsi Liigii kana mo'achuuf dorgoma. Bara darbe leenjisaan kun PSG waliin waancaaf dhaqabee xumura irratti Baayer Munikiin mo'amee waancaa dhabe. Hundumti keenya akka barbaannu abdiin qaba,'' jedhe Toomaas Tuheel. Kuni dhimma waanchicha mo'achuuf beela'uuti. Torban kana keessa xiyyeeffannoodhaan fi naamusaan qophaa'aa jirra. ''Yeroo hundaa Maanchister Siitii waliin dorgomuun ni cima. Baayerni yookaan Baarseloonaatti Peep miidhama irra taheeyyuu. Amantaa fi milkaa'ina uumuu danda'a. Tarii amma Awurooppaa tahe adunyaa irraa  keessaa garee cimaadha. Liigii keessatti garaagarummaa guddaa uumaniru. Garuu Wembileetti garaagarummicha daqiiqaa 90f cufneerra. Maanchister irrattis akkasuma.'' Xumurri isaa Poorchugaal dirree Poortoo irratti murtaa'a. Daqiiqaa 90 yoo wal qixa tahan yeroo dabalataa daqiiqaa 30 kanaanis yoo wal mo'uu dhaban rukuttaa peenaaliitiin adda bahu. Xumurri waancaa bara kanaa biyyoota 200 ol keessatti tamsaasama. Taphichaan dura daqiiqaa kudhan dursuun tamsaasichi ni jalqaba. Torban darbe Maanchister Yuunaayitid waancaa Awurooppaa Liigiidhaan Vilaariyaaliin rukuttaa peenaalitiin mo'amuun waancaa dhabe."	https://www.bbc.com/afaanoromoo/oduu-57293679
sports	Dokumantarii haaraa waa'ee Saadiyoo Maanee hojjetamerraa wantoota haaraa baranne shan	"Dookumeentariin mata duree 'Sadio Mane: Made in Senegal' jedhuun hojjetame waa'ee taphataa collee Liivarpuul Saadiyoo Maanee wantoota amma dura hin beekamne hedduu mul'iseera. Dookumeentariin bilisaa TV Rakuten irratti gadi dhiifame wayita kubbaan miilaa hin jirre kanatti wanta jaalattoonni kubbaa miilaa itti yeroo dabarsani ta'a jedhameera. Deeggartoonni Maanchistar Yunaayitid osoo hin hafiin dookumeentarii kana akka jaalatan shakkii hin qabnu. Wantoota shan waa'ee Saadiyoo Maanee dookumeentaricharraa hubanne kunooti. Kana amma dura dhageessan ta'uu mala, Saadiyoo Maanee ganda xiqqoo Bambaalii jedhamtu keessatti yoo guddatu, maatiin isaa kubbaa taphachuun akka nama jiraachisu hin beekan ture. Abbaan isaa yeroo inni ganna torba ture du'an. Sababa kanaafis abbeera isaatu isa guddise. Maatii hordooftoota amantaa Islaamaa imaamonni keessa jiran irraa waan dhalateef barnootaaf dursi kennama ture. ""Abbeerri koo barnooti caalaa barbaachisaadha jedhee waan yaaduuf, akkan kubbaa taphadhu hin fedhu ture,"" jedha Maaneen. Kubbaa salphaatti argachuu waan rakkatuf waanuma argeen taphata ture. Bara 2008 baqatee gara magaalaa guddoo Senegaal Daakaar deemuun kilaba tokkoof taphachuuf yaalus qabamee qe'eetti deebifame. Bara itti aanu garuu barnoota dhiisee kubbaa qofa taphachuuf maatii isaan waliigale. Bara 2002 Senegaal Xumura nuusaa Waancaa Addunyaaf yoo geessu Maaneen reefu nama ganna 1o ture. Garee biyyaaleessaa kubbaa miilaa Senegaal yeroo sanii keessa ammoo taphattoota bebbeekamoo akka Aliyuu Siisee, Kaliiluu Fadiigaa fi Al Hajii Diyuuf fa'aatu ture. Yeroon sun yeroo kubbaan miilaa Senegaal sadarkaa olaanaarra ture jedha Maaneen. Ronaaldiinihoo fi Al Haajii Diyuuf akka malee kan jaalatu Maaneen gaaf tokko akka isaaniin ta'a jechaa akka ture hiriyaan isaa ni dubbata. Maaneen bara 2011 kilaba Fireench FC Metz jedhamuuf taphachuuf yeroo duraaf Senegaal gadhiisee gara Awurooppaa qajeele. Amajjii bara 2011 Firaans yoo gahu wanti jalqaba inni hubate qilleensa isaa ture. Sababa qorra isaaf jecha haala itti uffataa tureen waahiloonni isaa itti kolfaa akka turan ni yaadata. Jalqaba miidhaan irra gahe yaala baqaqsanii wal'aanuu erga taasifameefi booda taphatti deebi'ee beekamtii horachuu eegale. FC Metz irraa RB Saalzibargi, achii Saawuzaampitan achii booda Liivarpuul gale. Yargan Kiloop wayita leenjisaa Doortimand tureefi jaqaba Saadiyoo Maaneen wal bare, Maanee hin jaalanne ture jechuun dogoggoruu isaa dookumentarii sanirratti dubbata. ""Yeroon jalqaba argu taphataa kubbaa miilaa osoo hin taane Raapparii reefu sirba eegaluu wayii fakkaata ture, maalifan kana waliin yerookoo guba jedhee yaadeen ture,"" jechuun gaabbiin dubbata. Waa'ee namoota tilmaamni koo sirrii akka ta'e yaada ture, garuu dogoggoreera jechuun afaan Jarmaniin himan Kiloop. ""Saadiyoo Maaneen kilaba isaaf qofa malee Senegaaliif taphataa cimaa miti."" ""Taphattoota cimoo Afrikaa keessaa tokko, cimina isaa asitti hin agarsiisu. Kanaaf kan nuti isaa hin deeggarreef."" Kun waan deeggartoonni garee biyyaalessaa Senegaal dookumeentaricha irratti yaada kennan jedhanidha. Iddoo dhaloota isaatti abbeera isaaf mana ijaaree jira. Hawaasa isaaf ammoo mana barumsaafi hospitaala ijaaree kennee jira. Ta'us garuu waan tokko kan inni akka malee uummata biyya isaaf gochuu fedhu garuu amma dura hin dandeenye - Waancaa Afrikaa injifachuudha. Garuu Maaneen abdii hin kutne, abjuun koo Waancaa Afrikaa garee biyyaalessaa Senegaal, Leencota waliin injifachuudha jedha. Saniif ammoo hin barfanne yeroon jira jedhees yaada."	https://www.bbc.com/afaanoromoo/oduu-52226948
sports	Koronaavaayiras: Ofii intarneetiidhaan dorgommii fiigichaa gaggeessuun danda’amaa?	Koronaavaayirasiin erga addunyaa kanarratti mullateen booda sochiileen hawaas- diinagdee  bu’uuraa ummattootaa  geedarameera. Hojiiwwan guyyaa guyyaa keenya raawwachuuf haalawwan kana dura yaalleen hinbeeknetti fayyadamuuf yaaluun dirqama nuuf ta’eera. Biyya Ameerikaa bulchiinsa Meeriilaandiitti Yunivarsitii Taawunsan keessatti barsiisaafi qorataa daldlaafi teekinolojii ispoortii kan ta’an Dr Gaashaaw Abizaa, Covid-19 mudachuun walqabatee hojiisaanii manaa hojjachu erga eegalanii bubbuluu dubbatu. Haa ta’u malee hojiiwwaan tokko tokko qaamaan raawwachuu waan gaafatuuf haalasaanii geeddaruun dirqama itti ta’u dubbatu. Dr Gaashaawu ogummaa isaanitiin atileetoota Itoophiyaa waliin wal-arguun hojiiwwan adda addaa hojjatu. Haa ta’u malee koronaan hojii kana qaamaan argamuun akka hinraawwanneef danqaa itti ta’eera. Kana malees dhukkubichi fayyaa, xin-sammuufi diinagdee barattoota isaanii irratti dhiibbaa kan taasisu waan ta’eef, ‘‘akka barsiisaatti sun na yaaddessa’’ jedhu. Manaa osoo hinbaanee akka hojjannuuf dirqamuun keenya dhiibbaa qaba kan jedhan Dr Gaashaawu, uummata waliin wal arguu dadhabuufi alatti sochiilee isooprtii raawwachuu dahdabuun keenya rakkoo biraa ta’u himu. Atileetoota biyyatti argaman gorsuufi barsiisuun hojii raawwatan keessaa isa  biraati. Beekumsa deebi’uun ispoortiin qabaniin biyyatti dedeebii’uun atileetoota Itoophiyaatiif gargaaru ture. Garuu sababii koronaavaayirasitiin kana raawwachuu dhaabaniiru. Kanaafuu weerarri koronaavaayirasii damee atileetikii irratti dhiibbaa olaanaa tasiseera jechuun himu. ‘‘Atileetoonni biyyatti guutuu walitti qabamuun Finfinneetti bu’urreffachuun leenjii taasisuu’’ kan jedhan Dr Gaashaawu, haa ta’u malee sababii dhukkuba kanaatiin dorgommiiwwan hunduu waan dhaabbataniif maddeen galii hundi ji’a jahaa oliif cufamaniiru. Kufaatiin diinagdee addunyaa mo’ates kan haala salphaatti ilaalamu miti jedhu. Akka Dr Gaashaawu jedhaniitti, maddi galii atileeletotaa badhaasawwan dorgommiiwwan addunyaa mara irra naannawuun taasisaniin argataniidha. Sana ammo haala amma jiruun raawwwachuun waan hindanda’amneef dhiibbaa diinagdee olaanaa keessa galaa jiraachusaanii dubbatu. Ammaan tanas ‘Fiigiicha Guddicha Afriikaa’ wagga waggaan kan Ameerikaa Waashingtanitti gaggeeffamu lammiilee Itoophiyaafi namoonni fedhii qaban kan biraa irratti hirmaatan hirriyyoota isaanii waliin ta’uun qopheessaa jiraachu dubbatu. Fiigichi Guddichi Afriikaa bara 2018tti eegalamee bara darbee baatii Adoleessaa keessa dorgommiin isaa jalaqabaa gaggeefamees, dorgommiiwwan meetira kuma 5 beektootaa kan namoonni dhibbala lama irratti hirmaataniifi dorgommii guddattootaa 200 ol irratti qooda fudhatan gaggeefamuu dubbatu. Bara kanattis qophiisaa caalaa guddisuun achuma Waashingitaniitti baatii kana keessa gaggessuuf yaadamee akka ture kan dubbatan Dr Gaashaawu, Covid-19 mudachuunsaa amma danqaa ta’usaa himu. Waan kana ta’eefuu akka filamaataatti intarneetiitti fayyadamuun lammiilee Itoophiyaa beekamtoota addunyaa bakkeewwan garaa garaatti argaman hirmaachisuun fiigicha adda ta’ee gaggeessuu ibsu. ‘‘Fiigichi viidiiyoo Itoophiyaa’’ mata duree jedhuun fiigicha ateleetoonni bebbekamoon kan akka Daraartuu Tullu, maatii Dibaabaa, Qananiisaa Baqalaa, Miiliyoon Waldee, Faaxumaa Roobaa fi Balaayinaa Dinsaamoo irratti hirmaatan karaa Zoom gaggeessu kan dubbatan Dr Gaashaawu, hirmaattoonnis biyya Jarman, Inglizii, Dubaayi, Itoophiyaa, Afriikaa Kibbaa fi Bulchiinsoota Ameerikaa adda adda irraa hirmaachu ibsu. Fiigiicha Zoomn gaggeefamee kunis miidiyaalee hawaasummaa adda addaan kallattiin dabarfamusaa himu. Kaayyoon fiigicha kanaa inni guddaan lammiilee Itoophiyaa ‘bakka garaa garaatti argamaniin jabaadhaa, kunis ni darba’ jechuun, akkasumas lammiilee sababii koronaavaayirasiitiin lubbuusaanii dhaban yaadachuuf ture jedhu. Kana malees galii ittisa Covid-19f oolu walitti qabuuf ture jedhu. Haaluma kanaanis galii dorgommii kanarraa argame ittisa kornaavaatirasitiif akka oolchaniif dhaabbilee tola oltummaa lamaaf kennu dubbatu. Sababii Covid-19n mana keessa taa’uun hojii raawwachuuf dirqaman illeen intarneetiitti fayyadamuun waliin irbaata nyaachaa, walgahiiwwan gaggeessaa, guyyaa dhalootaa kabajuufi hojii haala barbaadamuun raawwachuuf akka baran himu. ‘‘Intarneetiitti fayyadamuun teeknolojii qofaa osoo hintaane, haala jireenya keenyaa osoo hinhafne haalaan jijjiruuf dandeettiifi humna ta’eera’’ jechuun faayidaa intarneetii himu. Haata’u malee haalaan itti hinfayyadamnu yoo ta’ee balaa qaba jechuun soodaasaanii himu. Teeknolojiin damee hundaan waan haaraa gummaachuuf mijataa waan ta’eef, lammiileen Itoophiyaa ogummaa dameewwan adda addaa keessatti argamanis haala ilaalcha saanii bal’ifachuunii fi jijjirrachuun, hawaasa isaniif gumaachu akka danda’an himu. Bara dhufuutti abdii haalonni ni fooyya’uu jechuun dorgommii fiigiicha Guddicha Afriikaa bara kana adda cite gaggeessuuf karoora qabaachu himu. Haaluma kanaanis bara 2021tti baatii Waxabajjii akka gaggeefamuuf karoorri yeroof kaa’amu dubbatu.	https://www.bbc.com/afaanoromoo/oduu-53879062
sports	Waancaa Addunyaa Kaataar: Istaadiyemii keessa alkoolii gurguruun dhorkame	"Istaadiyeemota saddeettan dorgommiin Waancaa Addunyaa Kaataar itti gaggeeffamurratti dhugaatii alkoolii gurguruun dhorkame. Kun kan dhaga’ame Federeeshiniin Kubbaa Miilaa Addunyaa (FIFA) dorgommichi banamuu dursee imaammatasaa geeddaruu hordofeeti. Gurgurtaan dhugaatii alkoolii biyya Muslimaa kan taate Kaataaritti garmalee daangeffamuun, istaadiyeemota keessaa iddoowwan ‘filatamanitti’ ni dhiyaata jedhamee karoorfamee ture. Kanneen iddoowwan isteediyeemichaa addaafi murtaa'oo tahan keessatti ammallee dhugaatii alkoolii bitachuun ni danda’ama. Waancaan Addunyaa Dilbata dhuftu kan eegalu yoo ta’u, Kaatar - Ikuwaador waliin taphachuun eegalama. Budweiser ispoonsara FIFA isa guddaa yoo ta’u, qabeenyummaan isaa kan dhaabbata biiraa AB InBev jedhamuti. Kaampaaniin kun mirga biiraa Waancaa Addunyaarratti gurguruu addatti qaba. ''Qondaaltoonni Kuwaatariifi FIFA waliin mariyachuu hordofee murtoon Feestivaala deeggartoota dorgommichaa dhugaatii alkoolii gurguruu irratti xiyyeeffatu murtaa’era,"" jedhe Federeeshiniin Kubbaa Miilaa Addunyaa. ""Dhugaatiin [alkoolii of keessaa hinqabne] Bud Zero istaadiyeemota hunda Waancaan Addunyaa Kuwaataritti gaggeeffamurratti ni dhiyaata,’’ jedhame. ""Qondaaltonni biyya dorgommicha keessummeesituu fi FIFA istaadiyemoonni fi naannoowwaan istaadiyeemoonni itti argaman bakka daawwattoonni fi dinqisiifattoonni ispoortii itti gammadan fi kabajaan keessummaa’an ta’uu mirkaneessuu itti fufu,’’ jedhe FIFAn. Dhugaatii alkoolii daangeffamuu hordofee Budweiser toora tiwitaraa gubbattii Jimaata kana ''murtoon ulfaataadha’’ jedhee maxxanseetu gara boodaarra maxxansa sana haqe. Dubbi-himaan dhaabbata AB InBev akkaataa istaadiyeemii keessatti hojjachuuf karoorfanneetti itti fufuu hin dandeenye, sababiin isaammoo ''haalichi to’annoo keenyaan oli'' jedhan. Waldaan Deeggartoota Kubbaa Miilaa (FSA) yeroo murtoon deeggartoota dorgommichaa baayyeetti dhugaatii alkoolii gurguruu daangeffame qeeqe. ''Daawwattoonni kaan isaanii dhugaatii alkoolii yeroo taphaatti argachuu fedhu, kaan isaanii ammoo hin fedhan. Gara xumuraatti murtoon geeddarame rakkoon bal’aa jiru ibsa. Koreen dorgommicha qindeessu deeggartoota dorgommichaa waliin wal hubachuu dhabuu fi iftoomina dhabuu mul’isa,’’ jedhe Dubbi-himaan Waldaa Deeggartoota Kubbaa Miilaa. Hagayya darbe FIFA’n guyyaaa dorgommiin Waancaa Addunyaa itti eegalamu kan geeddare yoo ta’u, tapha jalqabaatiin Kaataar - Ikuwaador waliin morkatti."	https://www.bbc.com/afaanoromoo/articles/cekvg59r7rvo
sports	Akka itti jijjiiramni Roomeeluu Lukaakuu Intar Miilaan waancaa mo’atuuf gargaare	"Intar Miilaan dheebuu waancaa ganna 11f ture yoo baafatan, taphataan duraanii Maanchistar Yunaayitid Roomeeluu Lukaakuu milkaa'ina isaaniif ga’ee olaanaa taphateera. 2019’tti paawundii miiliyoona 74’n gara warra Neeraazuuriitti wayita imaletti, taphataa sarara fuulduraa Intar, Maawuroo Ikaardii bakka bu’uu dabalatee, shoora olaanaatu irraa eegama ture. Lammii Argintiinaa kan ta’e Ikaardiin amala dirreen ala qabuun falmisiisaa ta’us, dirree keessatti ga’umsa olaanaa agarsiisuun filannoo isaanii isa guddaa ture. Taphoota 169 irratti galchii 111 lakkoofsisuu dandee’ra, Seerii Aa Xaaliyaan keessatti. Lukaakuun turtii Yunaayitid ganna lamaa keessatti taphoota 96 irratti hirmaachuun galchii 42 lakkoofsiseera. Garuu dandeettiin isaa itti hin fufne, galchiiwwan lakkoofsise keessaa %26 kan ta’u kan lakkaa’aman ji’oota lamaan jalqabaa Oldi Tiraafoordi ga’e keessatti dha. Hojii irratti waakkachuu, kubbaawwan to’achuu dadhabuufi gara galchiitti geeddaruu dadhabuudhaan komatamaa ture. Garuu namni ganna 27 kun Intar keessatti qormaata biraaf of kennee ariitii galchii lakkoofsisuu Maawuroo Ikaardiin qabamee ture bira taruu danda’uurra darbee, Intar Miilaan waggoota sagaliif olaantummaa Seerii Aa keessatti Juveentuusiin qabamee ture akka dhaabsisuuf ga’ee taphateera. 2018/2019 dorgommii taasisaniin, Intar qabxii 21 Juuveentuus booda ta’uun xumurani. Lukaakuufi leenjisaan isaanii Antooniyoo Konteen dhufuun garuu, bara darbe qabxii tokko qofaan caalamuun 2ffaa xumuruun waancaaf akka falmatan isaan gargaare. Ofii, Miilaan keessatti Lukaakuuf maaltu jijjiirame? Hariiroo haaraa Maartiineez waliin uumame Eevartan fi Yunaayitid keessatti, Lukaakuun yeroo hedduu kophaasaa sarara fuuduraarra bobba’a. Wanti kun jijjiiramuun isaa garee mala hiriiraa 3-5-2 fayyadamu keessatti qooda akka qabaatu gochuurra darbee, akkaataan itti taphatu miiltoosaa Laawuraatoo Maartiineez waliin haalaan akka wal-gargaaree taphatu isa dandeessiseera. Lameen hariiroo cimaa qabu, Maartiineez fuulduratti fiigee yoo taphatu, Lukaakuun isa duubaa hin dhabamu. Lukaakuun taphattoota sarara ittisaa wayita dhiphisutti ammoo, Maartiineez fiigee iddoo bansiisa. Lamaan isaaniiyyuu galchuus ta’e mijeessanii kennuu irratti waan hirmaataniif ittisuuf rakkisoodha. Sirna nyaataa haaraa Lukaakuun Intar wayita seenetti, hojjetaan saayinsii ispoortii kilabichaa sirna nyaataa ‘Bresaola’ jedhamu akka eegalu taasiseeni. Foon adiifi fuduraalee fayyadamuun ulfaatina qaamaa xiqqeessuu hammata. Kunis bu’aa olaanaa fideeraaf. Gareensaa yoo fuulduratti kubbaa fudhatee gulufu, Lukaakuun taphattoota ittisaa yoo dhiphisu mul’ata. Intar kilaboota Seerii Aa kamiyyuu caalaa kubbaawwan morkattootarraa mulquun fiiganii galchiiwwan lakkoofsisuun kan isaaniin qixxaatu hin jiru. Galchii 7’n caalmaa qabu, ga’een Lukaakuus adda ture. Taphoota gurguddoo irratti gumaachuu Yeroo Yunaayitid turetti hedduu qeeqamaa kan ture ""taphoota gurguddoo"" jedhaman irratti dandeettii gadi aanaa agarsiisuu ture. Kilaboota Piriimiyeer Liigii ‘‘warra gurguddoo jaha’’ jedhaman keessatti morkattoota shanan waliin Yunaayitidiif hiriiruun taphoota taaphateen, galchii tokko qofa lakkoofsisee afur mijeessee kenne. Rakkoon kun itti fufee bara jalqabaa Intar keessa turetti Chaampiyoonsi Liigii fi Yuurooppaa Liig irratti kubbaa hedduu fashalsuun qeeqamaa ture. Bara kanatti garuu afuura hamaa isa qabe darbachuun Xaaliyaan keessatti morkattoota Intar gurguddoo kan ta’an, AC Miilaan, Atalaantaa, Yuuveentuus, Naappoolii, Laaziyoo fi Roomaa irratti galchii saddeet lakkoofsisee, 10 mijeessee kenneera. Fooyya’inasaa kanaaf sababa jedhee yoo himu, haasawa jajjabeessoo Koontee kaasee jira. ""Nan yaadadha, tapha Chaampiyoonsi Liigii kilaba Islaaviyaa Piraagaa waliin taasifne irratti haalan hin taphannen ture,’’ akkas naan jedhe. ""Miseensonni garee hundi bakka jiranitti, yoon lammaffuu akkasitti taphadhe daqiiqaa shan keessatti akka nageeddaru natti hime. ""Xiqquma turree darbii Miilaan taphanne, anis sochii cimaa gurguddoo taasise keessa tokko kan ta’en agarsiise. Ofitti amanamummaakoo irra dhaabbatus, anaan nadammaqseera."" Konteen kilabichatti dhufuu, dandeettiin Lukaakuu guddachuun, milkaa’ina Intar waliin hidhata akka qaban omaa shakkii hin qabu. Lukaakuun akka kilabiitti kan injifate 2009/10’tti Liigii Beeljiyam kan itti mo’atedha. Sana jechuun, dheebuu waancaa wagga 11’f ture kan baafate Intar Miilaan qofaa miti, Lukaakuunis akkasuma. Kilabiifi taphataan yeroo murteessaa ta’etti wal-argachuu mirkaneessaniiru."	https://www.bbc.com/afaanoromoo/oduu-56972753
sports	Waancaa Addunyaa: Biyyoonni Afrikaa marsaa itti aanutti darbuuf waan gochuu qaban	Tapha ramaddii isaanii lama kan taphatan biyyoonni Afrikaa shan Waancaa Addunyaa irratti hirmaataa jiran marsaa itti aanutti darbuuf waan gochuu qaban amma barameera. Biyyoota shan keessaa sadii carraan harka isaanii jirti, lama kan hafan garuu injifatanii milkii eeggatu. Gareewwan lama qabxii walfakkaataan ramaddii isaanii keessaa yoo xumuran garaagartee galchii taphootarratti galmeessaniin adda bahu. Yoo innis rakkoo ta’e yeroo walitti dhufan galchii galeen gargar akka bahan ta’a. Biyyoonni Afrikaa shan waan gochuu qaban akkanaan dhihaata. Leencoti Teraangaa carraa darbuu isaanii bal’ifachuuf gaafa Kibxataa Ikuwaador injifachuu qabu. Ikuwaador marsaa itti aanutti darbuuf qixa bahuun qofti ishee gaha. Senegaal qixa baatee marsaa itti aanutti darbuu kan dandeessu yoo Nezerlaand Kaataariin garaagartee galchii sadiin yoo mo’amte qofaadha. Waan ta’uf deemu beekamuu baatus garuu kuni waan hin fakkaanne. Biyyi wal morkii kana qopheessite, Kaataar, taphoota duraan lama hin moone. Joobiraa Kaartej jedhamuun kan waamaman taphattoonni Garee Kubbaa Miilaa Tuniziyaa yeroo ammaa ramaddii isaanii D keessaa sadarkaa dhumaarra jiru. Sababa kanaaf gaafa Roobii waggaa afur dura waancicha kan kaafteefi marsaa itti aanutti darbuu kan mirkaneeffatte Faransaay injifachuu qabu. Waancaa baranaa irratti Tuniziyaan tapha lama taphattee galchii homaatu hin galchine. Tuniziyaan Faransaay mo’achuun qofti garuu gara marsaa itti aanu biyyoonni 16 itti taphatanitti ishee hin dabarsu. Osooma moote Awustiraaliyaan Denmaark moote jennaan gatii hin qabu. Awustiraaliyaafi Denmaark yoo qixa bahan Tuniziyaan garaagartee galchiin darbuu malti. Waancaa Addunyaa irratti biyyi Afrikaa jalqabaa tapha moote Tuniziyaa turte. Kunis bara 1978 tapha Arjentinaatti qophaa'eefi Meksikoo itti injifataniidha. Gaafa Dilbataa Beljiyeem 2fi 0’n injifachuun garee Morookoo guddoo gargaare. Tapha lamarraa qabxii afur akka qabaatan taasiseera. Gaafa Kamisaa tapha Kaanaadaa waliin qaban yoo qixa bahan marsaa itti aanutti darbuu danda’u. Yoo marsaa itti aanutti ce’an seenaa isaanii keessatti kan lammataa ta’a. Morookoon Kanaadaa mootee, Beljiyeem immoo Kiroshiyaa yoo injifatte ramaddii isaanii qabxii 7’n dursuu danda’u. Yeroo ammaa garaagartee galchiin caaltee Kiroshiyaan qabxii 4’n ramaddicha yoo dursitu, Morookoon immoo galchiin caalamtee sadarkaa lammaffaarra jirti. Beljiyeem qabxii sadii qabdi, Kanaadaan qabxii homaatu hin qabdu. Maqaa masoo leencota hin mo’amne jedhamu kan qaban taphattoonni Kaameruun gaafa Wiixataa duubaa ka’anii Sarbiyaa waliin 3fi 3’n xumuraniiru. Siwizarlaandiin garuu 1fi 0’n mo’aman. Kaameruun carraa Tuniziyaatu isaan qunname. Marsaa itti aanutti darbuuf gaafa Jimaataa taphattoonni Kaameruun biyya seenaa Waancaa Addunyaa si’a shan ol kaafte Biraaziliin injifachuu qabu. Biraazil marsaa itti aanutti darbuu mirkaneeffatteetti. Kaameruun garuu injifatteeyyuu qabxii Sarbiyaafi Siwizarlaand taasisan eegdi. Ramaddii G Biraazil qabxii 6’n yoo dursitu, Siwizarlaand qabxii 3’n itti aanti. Kaameruuniifi Sarbiyaan qabxii 1, 1 qabu. ‘’Biraazil injifachuun ni danda’ama,’’ jedhan leenjisaa Rigobart Song. Erga tapha duraan Porchugaaliin mo’amanii booda taphattoonni Gaanaa gaafa Wiixataa Kooriyaa Kibbaa 3fi 2’n injifataniiru. Tapha itti aanu Uraagaay waliin gaafa Jimaataa taphatu. Yoo marsaa itti aanutti darbuu kan mirkaneeffatte Porchugaal Kooriyaa Kibbaa injifatte, Uraagaay waliin qixa baanaanuu ni darbu.	https://www.bbc.com/afaanoromoo/articles/czr4m7pyrz4o
sports	'Son Heung-min osoo ilmakoo ta'ee midhaan hin kennuuf'- Leenjisaa Man Yunaayitid	"Leenjisaan Maanchistar Yunaayitid Olee Gunaar Solvaayar, tapha walqoccolloon itti baay'ateen Totenhaam Hootspar 3 fi 1'n erga mo'atanii booda, ''Surraan tapha kubbaa miilaa badeera'' jechuun taphicha ibsan. Goolii jalqabaa taphataan Maanchistar Yunaayitid Edisan Kaavaanii, goolii sana galchuun dura taphataan gareessaa balleessaa raawwachuu abbaan seeraa ragaa viidiyoon deggerameen erga mirkaneessee booda goolichi haqameera. Taphataan Tootenhaam Son Hewung-Min, taphataan Yunaayitid Iskoot Maaktoominaay harkasaatiin fuulasaarraan miidhaa geessisuu himatee osoo lafatti kufee jiruutti goolii kan gale. Leenjisaan Maanchistar Yunaayitid Olee Gunaar Solvaayar taphichi erga xumuramee booda aariidhaan wayita yaada kennan: ''Osoo taphataan koo(ilmikoo) akkas godhee, hanga gareen koo dhufee na kaasutti jedhee lafa ciiseera ta'ee nyaata dhowwachuudhaanin adaban ture. Sababni isaa kun gocha nama qaanessuudha,'' jedhan. ''Surraan taphaa guutummaatti badaa jira.'' Taphataan Tootenhaam Son falmii yeroo dheeraa booda goolii yunaayitid haqsiisee, goolii jalqabaa ofiisaa galchuun taphi boqonnaa duraa 1 fi 0'n olaantummaa Tootenhaam'n xumurame. Tapha boqonnaa boodaan garuu goolii taphattoonni yunaayitid Fireed, Kaavaanii fi Giriinwuud galchaniin taphichi 3 fi 1'n xumurameera. Solvaayar taphichi booda akkas jedhan,''Osoo balleessaan Son irratti raawwatame ifa ta'ee jiraatee abbaan seeraa dhimmicha yoo ilaaleyyuu rakkoo hin qabu ture, gooliin garuu mirkanaa'uutu irra ture. Nuti gocha Son raawwateen hin gowwoomsamne, abbaan seeraa garuu gowwoomsameera,'' jedhan. Leenjisaan Tootenhaam Joozee Moriinhoo gamasaaniin,''jalqabarratti waan tokkon isinitti hima. Solvaayar waa'ee Son yaada sana erga dubbatanii booda anaan na gaafachuu dhiisuunsaanii baay'ee na ajaa'ibeera,'' jedhan. ''Osoo anatu kana jedhe ta'ee silaa maaltu ta'a ture? Baay'ee nama gaddisiisa. Akka warra kaan ilaalanitti anaan ilaaluu dhiisuun isaanii baay'ee na gaddisiisa.'' ""Waa'ee Son yoo na gaafattan, Oleen abbaasaa ta'uu dhabuutti carra qabeessa. An abbaasaati. Abbaan yoggayyuu ilmasaa sooruu qaba. Ilma keef jettee dafqa keerraa hatta,'' jedhan Joozee Moriinhoo."	https://www.bbc.com/afaanoromoo/oduu-56714225
sports	W﻿aancaa Addunyaarratti Neyimaar  irratti badii raawwachuun 'haa dhaabatu' jette Biraazil	"Neeyimaar miidhuudhaaf badiin heddu irratti dalagamu ""dhaabbachuu qaba"" jedhan leenjisaan garee kubbaa miilaa Biraazil Titen. Leenjisaan garee Biraazil kana dubbachuun isaanii taphataa cimaa fi jifataa sarara duraa kan ta'e Neeyimaar erga miidhamee boodadha. Tapha Kamisa darbe Biraazil fi Sarbiyaan taphatan irratti Biraazil 2-0 dhaan ijifatte. Taphicha irratti Neeyimar daqiiqaa 80ffaa irraatti miidhamaan dirree keessaa bahee ture. Erga jijjiiramee baheen booda miidhama koroonyoo gubbaa isa mudateen taa'ee osoo boo'uu mul'ate. Taphataa cimaan umurii 30 kun taphataa biyya Sarbiyaa Nikolaa Milenkovich jedhamuun miidhamni irra gahe. ""Tapha kubbaa miilaan gammaduu yoo barbaadde, badii [taphattoota] irra gahan irratti xiyyeeffachuu qabda,"" jedhan leenjisaan garee Biraazil Tiiten. Neeyimar bara 2014 irraa kaasee tapha Waancaa Addunyaa irratti hirmaaten si'a 53 badiin irratti dalagameera. Kana jechuun taphataa kaan caalaa yoo xiqqaate caalmaa si'a 11'n badiin irratti hojjatame. Tapha Biraazil Sarbiyaa waliin taasifte irratti taphataa kamiyyuu caalaa badiin si'a sagal Neeyimaar irratti raawwatame. Neyimaar Waancaa Addunyaa kana irratti sababa miidhamaan taphoota ramaddii lama irratti Biraazilif akka hin taphanne beekamee jira. Leenjisaan garichaa Titen taphataan kilaba Paris Seent Jermeenif taphatu kun gara fuulduraatti Waancaa Addunyaa irratti Biraazil bakka bu'ee akka taphatu abdii qabaachuu dubbatan. ""Neyimaar fi Daaneellon (miidhamaa biraa) Waancaa Addunyaa irratti ni taphatu jedheen amana. Waa'ee odeeffannoo fayyaa isaanii dubbachuu hin danda'u,"" jedhan. Itti dabaluunis, ""Waa'ee Neyimaar qofa osoo hin taane Daaneeloonis, lamaan isaanituu ...Waancaa Addunyaa irratti ni hirmaatu jedheen abdadha"" jedhe. I﻿ttisaa kilaba Paaris Seent Jermeen kan ta'ee fi garee biyaalessa Biraazilitti makamuun Biraazilif kan tapahate Daaneloon tapha Biraazil Sarbiyaa wajjiin taphatte irratti akkuma Neeyimaar koroonyoo isaa miidhamee bahe. Ramaddii Garee G keessa jiran keessaa har'a Biraaziliifi Siwiizarlaand galgala sa'aatii tokkotti taphatu."	https://www.bbc.com/afaanoromoo/articles/c5127l1rr9eo
sports	W﻿aancaa addunyaa Kaataar irratti  yeroon dabalataa maaliif dheerate?	W﻿aancaan Addunyaa Kaataar erga eegalee taphootni taphataman hedduu ta'uu baatanis qabxiileen hin eegamne fi yeroon dabalataa dheerachuu taajjabneerra. T﻿aphoota jalqabaa shaniif yeroon dabalataa kenname yeroo walitti ida'amu daqiiqaa 85 ta'a. Yeroon dabalataa inni akkaan dheeraan ammoo tapha Ingilaandifi Iraan irratti mul'ate. Biyyoonni lameen waliigalatti daqiiqaa 117 fi sekoondii 16 taphatan. K﻿uni kan ta'e gara caalu sababa miidhama taphattootaani. Goolii eegaan Iraan Alireza Beiranvand taphataa biraa waliin walitti bu'uun miidhamuu isaatu yeroo dabalataa dheeresse. Garuu sababni isa qofa miti. Fifa'n aadaa yeroo taphaa qisaasuurratti tarsiimoo haaraa qabateedha. Y﻿eroon dabalataa dheerachuun tapha Saawdiin Arjentiinaa injifachuun addunyaa raaje irrattis mudateera. Taphni boqonnaa duraa xumuramuu dura daqiiqaan torba dabalameera. Taphni boqonnaa boodaa xumuramuu dura ammoo daqiiqaa 14 ta'utu dabalame. K﻿uni kan ta'eef sababa miidhama taphattootaa, murtee abbaa murtee viidiyoo ilaaluu eeguu, taphattoota jijjiiruu, rukuttaa peenaalitiifi kaardii diimaan kana walqabatuudha. T﻿apahattoonni tokko tokkommoo ta'e jedhanii murteewwan kennamuu booda dafanii tapha hin eegalan. D﻿ura taa'aan koree murteessitootaa Fifa Pierluigi Collina murteessitootni taphaa afraffaan yeroo tapha malee gubatu kamuu akka hordofan qajeelfamni kennamuufi torbee darbe dubbatanii turan. T﻿apha Kaataar kanarratti murteessitootaf qajeelfamni haa kennamuyyuu malee  Waancaa addunyaa Raashiyaa irrattis murteessitootni kana hojjechuu yaalanii ture. '﻿'Raashiyaatti yeroo qisaasame sirriitt bakka buusuuf yaalleerra, kanaafi daqiiqaawwan dabalata jaha, torba ykn saddeet fa'a kan argitan'' jedhan ibsa gaazexessitootaaf kennaniin. '﻿'Mee yaadi: tapha walakkaa jalqabaatti goolii sadii yoo galchite gammachuu ibsachuufi deebi'anii jalqabuuf waliigalatti daqiiqaa afur ykn shantu gubata.'' S﻿ababa qajeelfama Fifa kanaan riikardiiwwan haaraan Kaataaritti galmaahaa jiru. S﻿ababuma kanaanis gooliiwwaan gara dhuma yeroo taphaatti lakkaawwaman akka galmaahan ta'eera. I﻿raan gooliin peenaalitiin Ingilaand irratti lakkoofsifte kan galmaahe daqiiqaa 102:30 irratti. Kunis goolii yeroo qisaasamee bakka buufame keessatti heddu barfatee gale ta'uun riikordii ta'eera. I﻿tti aanee ammoo Nezerlaands Senegaal irratti goolii isa lammataa kan lakkoofsifte daqiiqaa 98:17 gubbaatti. D﻿himmi kun miidiyaa hawaasaa gubbaatti ijoo dubbii ta'eera. Gariin yeroo qisaasuu jajjabeessuu dhabuuf murtee gaariidha jechuun Fifa jajaa jiru. Kaan ammoo yeroon taphaa akka malee akka dheeratu godha jechuun qeequ. M﻿aalumaafuu garuu taphni dhume jedhanii dafanii dhisanii sokkuu irratti irra deebiin akka yaadan taasisa. Daqiiqaa meeqa akka dabalamu waan hin beekneef.	https://www.bbc.com/afaanoromoo/articles/clmgrj41kkno
sports	Rikardiin fiigicha meetira 5000 Xiruneshii fi meetira 10,000 Qananiisaan galmaa’e cabe	Lammiin Yugaandaa Jooshoyaa Chepteegii dhiiraan rikardii fiigicha meetira 10,000 Qananiisaa Baqqalaan galmaa’e yoo cabsu atileetiin Itoophiyaa Lattasanbat Giday meetira 5,000niin rikardii Xiruneshiin qabamee ture cabsite. Chepteegiin atileetii ganna 24 yoo tahu daqiiqaa 26 fi sekondii 11’n galuun ture rikardii atileet Qananiisaa Baqqalaa waggoota 15’f ture kan cabse. Letesenbet Gidey umuriiinshee waggaa 22 yoo tahu meetira 5000 daqiiqaa 14 fi sekondii 6.62’n galuun ture kan rikardii Xirunesh Dibaabaa daqiiqaa 14 fi sekondii 11.15 bara 2008 galmaa’e kan cabsite. Dorgommii guyyaa Rikardii Adunyaa jedhamuun Ispeen magaalaa Vaaleensiyaatti gaggeeffamu irrattidha kan mo’atan. ‘’Baayyee gammadeera’’ kan jette Letesenbet fiigicha meetira 10000 bara 2019 Dohaatti gaggeeffameen badhaasa birrii argattee ture. ‘’Abjuu yeroo dheeraati. Kun anaaf waan guddaadha,’’ jette Letesenbet. Seenaa rikardii adunyaa keessatti rikardiin atileet Qananiisaa Baqqalaa gama dhiirotaan osoo hin cabiin isa yeroo dheeraaf turedha. Kunis daqiiqaa 26 fi sekondii 17.53 ture. Injifannoon Chepteegii kun ji’oota kudhan keessatti rikardii cabsuun isa 4ffaa yoo tahu fiigicha daandii irraa kiilomeetira 10’niin ji’a Muddee keessa akkasumas kiilomeetira shan fiigicha daandii irraan ji’a Guraandhalaa keessa sa’aatii fooyya’aa galmeesse ture. Dorgommii Diyaamandi Liigii ji’a Hagayyaa keessa Moonaakootti gaggeeffameen rikardii Qananiisaa fageenya meetira 5000 waggoota 16’f qabamee ture sekondii lamaan fooyyessuun cabse. Guyyaa Rikardii Adunyaa Ispeenitti gaggeeffame kana irratti Chepteegii fi Letesenbet namoota ariitiin isaan fiigsisaa turan qabu. Namootni 400 tahanis hordofaa turaniiru. Dorgommii Maraatoonii Landanitti gaggeeffame irratti Qananiisaa Baqqalaan osoo hin hirmaatiin hafe. Shuraa Qixxaataa ammoo fiigicha Maraatooniin rikardii kan of harkaa qabuufi ni mo’ata jedhamee tilmaama gaarii argatee ture Eliyuud Kipchoogee injifateera. Kipchoogeen dorgommicha sadarkaa 8ffaan xumure.	https://www.bbc.com/afaanoromoo/oduu-54460280
sports	Raul Jimenez: Jifataan Woolviz Luwiziin erga walitti bu'anii booda hospitaala gale	Jifataan kilaba Wolvis, Raawul Jimeenez tapharratti erga taphataa biraan mataan walitti bu'anii booda, hospitaala keessatti dammaqe. Tapha Arsenaaliifi Wolvis taasisan kanaan Wolvis 2fi 1n injifateera. Tapha Dilbata istaadiyemii Emireetisitti taasifameen, taphni eegalamee daqiiqaa muraasaan booda, Jimeenez koornaa rukutame mataan dhawuuf wayita yaalutti, ittisaa Arsenaal Deevid Luwiiz waliin walitti bu'an. Taphataan ganna 29 Jimenez, achuma dirreerratti oksijinni kennameefii kan ture oggaa tahu, taphichis daqiiqaa 10f adda citee ture. ''Jecha 'code red' jedhu dhageenye,'' jedhan leenjisaan Wolvis, Nuno Espirito Santo. ''Sa'aatii hamaa ture. Maaltu sitti dhagahama? Rifaatuufi shororkaa. Fuula taphattootaarratti waa agarta. Haalichi daran cimaa ture. Badaa ture.'' Leenjisaan Arsenaal Mikeel Arteettaa gamasaatiin ''wanti hamaan tokko uumamuusaa'' haala taphattootaarraa hubadheen ture jedha. Ittisaan Arsenaal Luiz, ganna 33, erga taateen kun mudatee mataarratti baandeejii maraniifi tapha kan itti fufe oggaa tahu, boqonnaan booda geeddaramee baheera. Akka Nunon jedhanitti jifataan lammii Meksikoo kun qorannoon taasifamaa jiraachuufi ''Amma dubbachaa jira, dammaqeera. Qorannoo barbaachisaa tahe godhuu qabna. Harka gaariirra jira.'' Jimeeneez istireecharaan baatamee dirreerraa kan bahe oggaa tahu, waqtii Pirimeer Liigii dabre keessa goolii 17 Wolvisiif galcheera. Kilabichis torbaaffaa tahuun xumure. Arsenaal waan jedhe, erga taateen kun mudatee booda, seera barbaachisu hordofuun Luwiiz deebiyee akka taphatu goone jedha. Haatahu malee, erga baandeejii hidhatee deebiyee taphachuu eegalee dhiigni yaa'aa ture. Boodarra garuu boqonnaan booda Rob Holdiingin jijjiiramee bahe. Taphattoonni kubbaa miilaa, wayita leenjiifi dorgommiirra sammuurra miidhaan (concussion) gaheera jedhamee shakkaman, dirreerraa oggasuu akka bahan qajeelfamni FA akeeka.  Taphataan kunis haga wal'aansi barbaachisaa tahe godhamuufitti gaar dirreetti deebiyuu hin dandayu. Ergasii leenjisaa Arteettaan waan jedhe: ''Qajeelfama barbaachisu hunda hordofnee isa [Luiz] qoranne. Akka of hin wallaallees mirkaneeffanne. Qorannoo dabalataas isaaf gochuu itti fufu. Miirri gaarii itti dhagahamaa hin turre, kubbaas mataan dhahuu yookaan deebisuu hin dandeenye turre. Itti fufus hin dandeenye,'' jedhe Arteettaan.	https://www.bbc.com/afaanoromoo/oduu-55127935
sports	Abbaan qabeenyaa UAE maaliif kilabii Israa'el sanyummaa leellisu bituuf filatan?	Sheekiin Emireeti kilabii kubbaa miilaa Israa'eel Beyitaar Jarusaalam keessaa qooda harka 50 isa bitan. Gareen kunis jibba sanyummaa Arabaaf qabaachuun qeeqamu. Ibsi kilabichaa akka jedhuutti Sheek Haamaad bin Khaaliifaa Al Naahyaan waggoota 10 dhufaniitti gara oolaara miliyoona 92 ni invasti ni taasisu. Innis ''kilabii beekamaa kana waliin hojjachuusaatiif baayyee gamadaa'' ta'u ibseera. Waliigalteen kunis erga Gamtaan biyyoota Arabaa (USE) waliitti dhufeenya ishee Israa'el waliin qabdu sirreeffachuuf biyya Galoo Galaana Arabaa kan jalqabaa taatee baatii sadii booda ture. Biyyoonni lamaaniifi Baahireen walitti dhufeenya dippilomaasii qabaachuuf jidduu deemummaa bulchiinsa Tiraampiin waliigaltee mallatteessan. Beyitaar Jarusaalam kilaboota kubbaa miilaa guddaa keessaa tokko. Kilabiin kunis 20007-8tti pireemiyarii Liigii Israa'ee jaha mo'ateera.Deeggartoota kilabii kanaa keessaa tokko MM biyyatti Beenjaamiin Netaanyaahuun ni argamu. Haata'u amlee, garii kun Araboota kanneen ummata Israa'eel keessaa harka 20 ta'an irratti ifatti jibba qabaachuun beekama. Yeroo hunda dorgommiiwwan irrattis faaruun ''ajjeedhaawwan Arabootaa'' Istaadiyoomii Teediitii kan dhagahamu yoo ta'u, abbootiin qabeenyaa kilabichaas tabattoota arabaa ykn Isilaamtoota akka hinmallatteesineef akeekachiisan. Bara 2013tti, waajjirri kilabichaa erga tabattoota kubbaa miilaa isilaamaa lama qaxareen booda ibiddi itti qabsiifamee ture. Miseensoonni lamas gubaa waajjiraa kanaatiin himatamanii turan. Abbaan qabeenyaa Beyitaar Jarusaalam ammaa, nama daladala teknolojii Israa'el Moshe Hogeeg, erga bara 2018tti kilabicha bitaniin booda ture kan duula jibba farra sanyummaa labsan. Muddee darbe BBCtti akka himeettis deegartoota hunda akeekachiiseera. ''Yoo yaada jibba sanyii tokko iyyitan adabbii dolaara miliyoonotaatiifana isin himadha.'' Mormii deegartoota muraasa irraa dhiyateen alatti, innis dhiheenya kana waliigaltee harka 50 Sheek Haamaad waliin mallatteesseera. Sheek Haamaad miseensa maatii mootii Abu Dhaabiis parsantaa 50 kilabichaa fudhatu. Ibsa baheenis, Mr Hogeeg waliigalteen kabaja ayyaana ibsaa warra Jiwishootaatiin dura taasifamee kunis ''ifa haaraafi dinqisiisaa bakka bu'a'' jedhaniiru. ''Waliin ta'un, kilabii keenyaaf jecha gara waliin jireenya, bu'aa qabeessummaa fi obbolummaa fi hawaasa fi ispoortiiwwan Israa'eetti waliin deemna'' jedhan. Sheek Haamaad, ''Kilabii mo'ataa akkasii kaafi magaalaa olaanaa, magaala guddaa Israa'eel waliin sharka ta'u kiyyatti baayyee gammadeera. Magaalattii kunis magaaloota qulqulluu addunyaa keessaa tokko,'' jedhan. Itti dabaluunis, ''Jijjiramawwan kilabicha keessatti fi wantoonni ittiin deemaa jiran irratti gaggeefamaa jirus dhagaheera, qaama isaa ta'u kiyyattis baayyee gammadeera.'' Abbummaa magaalaa Jerusaaleem irratti Israa'elootaafi Paalaasitoonata jidduutti madda waldhabdeeti. Israa'eel bara 1967tti erga Baha Jarusaaleem qabatteen kaasee waldhabeen irratti gaggeefamaa jira. Ejjannoon Israa'el Jarusaal magaalaa guddoo taasisuu bulchiinsa Tiraamp, Gutemaalaa fi Honduraas qofaan deegarame. Haa ta'u malee Paalistaanoonni gara fuula duraatti Bahi Jarusaalam magaalaa guddoo isaan akka taatu himu. UAE erga walitti dhufeenya dippilomaasii Israa'eel waliin sirreeffachu raawwatteen boodas, Bahi Jarusaalam magaalaa guddoo Paalistaanotaa ta'u fudhachu akka itti fuftu himte jirti.	https://www.bbc.com/afaanoromoo/oduu-55300393
sports	Taphni Itoophiyaa fi Eertiraa daran eegamaa ture ammas hafe	Federeeshiniin Kubbaa Miilaa Itoophiyaa dorgommii kubbaa miilaa 'Cecafa' kan baatii kana keessa Yugaandaan qopheessitu irratti garee biyyaalessaa akka hin ergine mirkaneesse. Kana jechuun taphni biyyoota Itoophiyaa fi Eertiraa gidduutti taphatamu hawwiin eegamaa ture hafe jechuudha. Biyyoonni kunneen garee tokko keessatti ramadamanii turan. Erga gaafa Eertiraan Itoophiyaa irraa foxxoqxee biyya taate biyyoonni lamaan kubbaa waliin taphatanii hin beekan. Federeeshiniin Kubbaa Miilaa Itoophiyaa dorgommii 'Cecafa'kana irratti garee kubbaa miilaa dubartootaa waggaa 17 gadiis hin ergu jedheera. Gareelee lamaan maaliif akka hin ergine ibsuu baatus BBC Sport hanqinni maallaqaa sababa tokko ta'uu akka danda'u hubateera. Bara darbe erga hariiroon biyyoota lamaanii fooyya'een duuba federeeshiniin kubbaa miilaa biyyoota lamaanii tapha michoomaa gareelee biyyaalessaa lamaaniif qopheessuuf mari'atanii turan. Garuu hanga yoona taphni michoomaa kun hin qophoofne. Tapha 'Cecafa' dhiirotaa waggaa 15 gadii barana Eertiraan qopheessitee turterratti Itoophiyaan hirmaattee turte. Haa ta'u malee biyyoonni lamaan waliin hin taphanne. Dorgommii 'Cecafa' Mudde 7 hanga 19 Yugaandaatti taphatamu kanaan Garee A jalatti ramadamtee kan turte Itoophiyaan gareeshe hin ergitu erga ta'ee Yugaandaa, Burundii fi Eertiraa qofatu waliin morkata. Kan dubartootaa wagga 17 gadiin ammoo Itoophiyaan kan keessaa hafte Garee A jalatti Yugaandaa, Eertiraa fi Sudaan Kibbaa ni morkatu. Taphni dubartootaa kun Mudde 9 eegalee 19 xumurama.	https://www.bbc.com/afaanoromoo/oduu-50647093
sports	Xumura Shaampiyoonsi Liigii Awurooppaa: Liivarpuul moo Maadiriidtu irra aana?	Sanbata har'aa  galagala sa'aa afur irraa eegalee Paarisitti Liivarpuuliifi Riyaal maadriid waancaa shaampiyoonsi Liigii Awurooppaaf yoo morkatan deeggartootni Liivarpuul 60,000 Paaris galaniiru. Hedduun deeggartoota Liivarpuul tikkeeta malee Paaris kan jiran yeroo, kilabni isaani waancaa FA fi Kaaraba'oo argatetti Chaampiyoonsi Liigii akka ida'u abdataniiru. Maadriid gama isaan Laaligaa Ispeen injifatee leenjisaa isaa Kaarloo anchelootii waliin yeroo afraffaaf shaampiyoonsi Liigii injifachuuf falmata. Liivapuul waggaa shan keessattisi'a sadaffaaf xumura shaampiyoonsi liigiif qaqqabe. Torban darbe hanga xiqqoof waancaa piriimiyeer Liigii Ingiliz dhabee fuula gara Paarisitti naanneffate. Leenjisaan Liivarpuul Yaargan Kiloopp ''miira gaarii kessa jirra. Fayyaa guutuu qabaannaan, akka amma ijoolleen keenya jira, jireenyi irra deddeebiin carraa sii kennitti amma carraan kan xumura shaampiyoonsi Liigiiti'' jedhan. Waggaa shan keessatti yeroo sadii xumura shaampiyoonsi Liigiif qaqqabuun waan addati kan jedhan Kiloop addadha. ''Waan dandeenyu hunda kenninaaf, ni argina'' Yeroo 35ffaaf Laaligaa Ispeen kan injifate Riyaal Maadriid leenjisaa isaa Kaarloo Anchelootii, leenjisaa liigiiwwan awurooppaa gurguddoo shan inifatan isaan gochuun seenaa dalagsiiseera. Dur Cheelsii kan leenjisan Anchelootiin ''gareeleen gurguddoon lama walfalmuuuf jedhu. Gareen ciminaafi bilichina sammuu qabu dhumarratti ni injifata'' jedhan. Tapha daqiiqaa 90'n gareeleen lamaan adda hin bahan taanaan daqiiqaan soddomni ni dabalama. Sanaaniis wal hin injifatan yoo ta'e gara rukuttaa peenaalitii galu. Gareeleen ciccimoon awurooppaa lameen kun xumura waancaa shampiyoonsi liigii irratti yeroo walitti dhufan kan kan jalqabaa miti. Bara 2018'tti walitti dhufanii Maadriid 3-1 injifatee ture. Maadriid har'a yoo injifate lakkoofsa waancaa shaampiyoonsi liigii injifatee 14'n gahee hangafummaa isaa itti fufsiisa. Liiverpuul yoo injifate ammoo yeroo torbaffaaf injifachuun AC Miilaan waliin qixxaatee sadarkaa lammaffaarra taa'a. Saadiyoo Maaneen Liivapuuliifi Kariim Benzeemaan Maadriid badhaasa guddicha taphataa cimaa addunyaaf kennamu Ballon d'Or injifachuuf warra tilmaama jalqabaa argatan yeroo ta'an, injifannoon galgala kanaa murteessummaa guddaa qaba. Tapha xumuraa Paarisiif dursee darbuu kan mirkaneesse Liivarpuul Maadriid Siirii injifatee darbuu yoo mirkaneessu Mohaammad Saalaa dubbiin dubbate miidiyaalee hedduun gabaafameera. Maadriid ''waliin herreega buufannu qabna'' jechuun Maadriidiin bara 2018 Kiyeevitti injifatamuu isaaniif haaloo akka bahu dubbate. Tapha waggaa afur duraa san irratti Saalaan miidhama Sarjiyoo Raamos irraan gahee tapha adda kutee boohaa dirreedhaa bahe. Seenaa dorgommii kanaa keessatti gareeleen lameen kun yeroo sadaffaaf xumura irratti walitti dhufan. Bara 1981 waggaa 41 dura yeroo walargan Liivarpuultu 1 fi 0 injifatee ture. Seenaa waggaa afurtama duraa moo kan waggaa afur duraatu irra deebi'a? Har'a Paaris deebii ni laatti. Riyaal Maadriid dorgommii Shaampiyoonsi Liigii bara kanaan taphoota 12 keessa afur injifatameeti ka xumuraaf darbuuf hiree argate. Liivapuul ammoo taphoota liigii Ingiliiz dabalatee taphoota 62 bara dorgommii kana taphate keessaa sadii qofa injifatame. Maadriid yeroo 17ffaaf xumura dorgommii kanaaf gahe. Maadriid morkattoota Liivarpuul kan ta'an Cheelsii fi Maanchistar Siitii fa'i injifatee as gahe. Siitii waliin taphni dhaqaa galatti godhame diraamaan kan guute yeroo ta'u yeroo lamaanuu duubaa ka'uun goolii galchuun goolii waliigalaa 5-3 hiree darbuu argatan. Benzeemaa fi Roodiriigoon abbaa oolmaa Maadriid turan. Taphni xumuraa shaampiyoonsi Liigii gama televizhiiniin uummatni addunyaa miiliyoona 400 ta'u daawwata jedhamu kun jalqaba Mooskootti akka gaggeefamu murtaahus sababa Raashiyaan Yukireen weerarteen Paaris hiree akan argatte. Seent Piitersbeerg irraa gara Istaade dee Firaansitti yeroo jijjiiramu Paaris yeroo qophii ji'oota sadii qofa argatte. Yeroon qophii silaa kan idilee ji'oota 18 ture. Yeroo sadaffaa walitti aanuuf istaadiyaamiin tapha xumuraa dorgommii kanaa keessummeessu jijjiirame. Baroota dorgommii lamaan darban sababa weerara Koronaan jijjiiramee ture. Istaadiyeemiin Paaris kun yeroo dhumaan taphni xumuraa dorgimmii kanaa keessummeesse bara 2006 yeroo Baarseloonaafi Arsenaal wal-morkatan ture. Baarseloonaan Paarisitti Arsenaalirra aanee ture Deeggartootni Liivarpuul 60,000 ta'an hedduun tikkeeta malee Paaris kan seenan yeroo ta'u magaalittii halluu diimaa garee isaanii faayaa turan. Farnasaay nageenya eeguuf poolisoota gara 7,000 ta'an bobbaafteetti. Istaadiyoomiin kun daawwattoota 75,000 keessummeessa. Garuu gareelee lameeniifuu deeggartoota 20,000'tu hayyamni teessoo kenname. Tikkeetni 12,000 ammoo deeggartoota addunyaa guutuu keessa jiraniif kenname. Tikkeetni hafe 23,000 ta'u waldaalee biyyaaleessaa, deeggartoota daldalaa, biroodkaastaroota fi hojjettoota keessummeessaniif kenname. Deggartootni Liiverpuul tokko shanaffaan tikkeeta kan bitatan gatii £410 and £578 jiruuni. Liivarpuul irraa gara Paaris Jimaataafi Sanbata ganama balaliiwwan dabalataa 34 kan gageefaman yeroo ta'u kanaanis deegartootni 9,000 imalaniiru.	https://www.bbc.com/afaanoromoo/isportii-61616219
sports	Eliyuud Kipchoogeen dhiyeenyatti rikoordii addunyaa nan fooyyessa jedhe	Fiigicha maraatooniiratti rikoordii addunyaa kan harkaa qabu Eliyuud Kipchoogeen, ji’a darbe Berliinitti sa’aatii dorgommichaa sekoondii 30’n foooyyeessuun rikoordii haaraa galmeessisuu hordofuun dhiyeenyatti caalatti fooyyeessuu akka babaadu dubbate. Atileetiin Keeniyaa umrii ganna 37 Kipchoogeen, rikoordii amma bara 2018 qabatee ture fooyyessuf sa’aatii lama, daqiiqaa tokkoo fi sekondii sagal fiige. ‘’Ammayyuu daangaa sa’aatii kana cabsuun akka danda’amu addunyaatti agarsiisuun danda’a jedheen yaada,’’ BBCtti dubbate. ‘’Yeroo dhiyootti sa’aatii fiigicha koo nan fooyyeessa. Ammas irra deebi’een yaala,’’ jedhe. Waggaa afur dura Kipchoogeen rikkoordii lammii biyya isaa Deenis Kimettoon bara 2014 galmeessee ture 2:02.57 sekondii 78’n fooyyessee ture. Sana booda bara 2019 atileetii yeroo jalqabaatiif fiigicha maaratoonii sa’aatii lamaa gaditti fiigee xumure ta’e. Sa’aatiin Veenaatti galmaa’e sun ifatti rekkoordii idil-addunyaa hin taane. Kipchoogeen dorgommii maaratoonii Jarman magaalaa Barliinitti Fulbaana keessa gaggeeffame gartokkee isaa daqiiqaa 59 fi sekondii 51 fiiguun dorgommii fiigicha maaratoonii sa’aatii lamaa gaditti xumuruu danda’a jedhamee  yaadamu taasise. Kipchoogeen Berliinitti rikkoordii haaraa galmeessiisisuuf karoorsee akka ture himeera. ‘’Karoorri koo sa’aatii lamaa gaditti fiiguu hin turre, karoorri koo rikkoordii cabsuudha,’’ jedhe. ‘’Sa’aatii tokkoo gaditti walakkaa maaratoonii fiiguun akka dandeenyu hubadheera. Kun anaaf kaka’umsa guddaa uuma.’’ ‘’Fuulduraaf akeektuu gaariidha. Namootatti waantiin agarsiisu  akkuma gartokkee maaratooniirrarratti saffisaan fiiguun danda’amu, xumura irrattis waan gaarii hojjachuun ni danda’ama,’’ jedhe. Kipchoogeen ji’a dhuftu umrii ganna 38 guuta, bara 2024tti  Olimpikii Paaris injifachuun injifachuu barbaada jedhe. Dorgommiiwwan Olimpikii lamaan darban irratti injifateera. ‘’’Seenaa hojjachuun barbaada. Nama jalqabaaf walitti aansee marroo sadiif  deddeebi’ee injifate meedaliyaa warqee injifate ta’uun  fedha,’’ jedheera.	https://www.bbc.com/afaanoromoo/articles/clknykz4k2do
sports	Maanchistar Siitiin qabxii qooddate, Arsenaal garaagarummaa qabxii afuriin dursuuf hiree argate	Leenisaan Aston Viilaa Isteeven Jeeraard gareen isaa chaampiyoonaa bara darbee Maancistar Siitii qabxii gachisiisuu hordofee ammaa booda cimee akka itti fufu abdii qabaachuu hime. Taphataan sarara fuulduraa haaraan Siitii Eerliing Haaland tapha jahaan goolii 10ffaa isaa lakkoofsisus Siitiin Arsenaaliin caalee liigicha akka dursuu eegalu gochuu hin dandeenye. Astoon Viilaan qabxii Siitii irraa qooddateen garee sadii eegeerra jiran jalaa baheera. Jeeraard kan dhiibbaa jala ture '' tokko taanee jabaachaa deemuu qabna'' jechuun qabxiin Siitii irraa qooddatan jajjabina akka ta'uuf dubbatan. Tapha kanaan Siitiin dursee Halaandiin goolii galchuus Aston Viilaan daqiiqaa 74'ffaa irratti goolii qixxee ittiin ta'u lakkoofsiseera. Leenjisaan Siitii Peep Gaardiyoolaa gareen isaanii dhiibbaa uumee taphatus kubbaa akka ta'utti walii keenuufi gooliitti jijjiiruurratti hanqinni akka ture dubbatan. Tapha eegamaa biroo Sanbataa kan ture Marsiisaayiid darbiis qabxii qooddachuun xumurame. Jalqabbii gaarii qabaachaa kan jirre Liivarpuul dirree Eevertanitti imalee goolii osoo hin galchiin deebi'e. Goolii eegaan Evertan kan garee biyyaalessaa Ingilaandiif goolii eegaa jalqabaa ta'e Piik Ford yaaliiwwan hedduu fashalsuun leenjisaa isaatiin dinqisiifatameera. Cheelsiinis tapha Sanbataan Weesti Haamiin 2-1 injifateera. Dilbata Maanchistar Yunaayid waliin kan falmachuuf jiru Arsenaal qabxii 15 guurratee sadarkaa tokkoffaa akkuma qabatetti jira. Arsenaal jalqabbii isaan itti fufee Yunaayitidiin yoo mo'ate liigicha garaagartummaa qabxii afuriin dursuuf hiree argata.	https://www.bbc.com/afaanoromoo/articles/czk3lvej092o
sports	Peep Gaardiyoolaan Liivarpuuliin qaqqaabuun waan danda'amu miti jedhan	Maanchistar Yunaaytidiin erga 2-1 injifatamanii booda dorgommii Piriimiyeerliigii kanaan 'Liivarpuuliin qaqqabuun waan dhugoomu miti' gahee keenya garuu itti fufnaa jedhan Leenjisaan M. Siitii Peep Gaardiyoolaa. Maanchistar Siitiin, M. Yunaayitidiin injifatamuu isaatiin, darbees Liivarpuul tapha isaa kaleessaa injifachuurraa kan ka'e garaagraummaan qabxii garee lamaan gidduu jiru 14 gaheera. Arsenaal itti fufee mo'atamamoo maaltu ta'a? Leenjisaan Arsenaal Unaay Emirii ari'ame Sadarkaa lammaffaarra kan jiru Leester Siitiin tapha Siitiin wal isa qixxeessu tokko osoo qabu ammaa qabxii 11 Liivarpuulitti aanee, Siitiin ammoo qabxii sadiin dursaa jira. Gaardiyolaan sababani tpaha keenya cimsinee itti fufnuuf hedduutu jiraa jechuun abdii akka hin kutannee dubbatan. Wanni abdii M. Siitii laliisiisu taphoota hanga ammaatti taphataman 16 keessaa 15 kan injifateefi liigicha dursaa jiru Liivarpuul qabxiilee gatuu yoo danda'edha. Istaadiyoomii 'Etihad' gooliiwwan lamaan Maanchistar Yunaaytidiin morkataa isaarratti olaantummaa goonfachiise kan lakkofsisan Maarkuus Raashfoord fi Antoniy Maarshaali. gooliin lameenii walakkaa taphaatti garaagarummaa daqiiqaa muraasanii. Taphni kun walakkaa isa lamataatti muddama kan keessummeessa yoo ta'u taphataa sarara giduu Maanchisatr Yunaayitiid Freed irratti qaruuraawwan bishanii darbatamanii arrabsoon sanyummaas isa mudateera. Maarkus Raashfoord taphataa cimaa tapha kanaa turee jedhameera. Yunaayitid qabxii 24 Cheelsiitti aanee sadarkaa shanaffaarra taa'eera.	https://www.bbc.com/afaanoromoo/oduu-50703948
sports	Liyoneel Mesii: Taphataan cimaa Baarselonaa gatii isaa walakkaan cabsee turuuf waliigale	Liyoonel Mesiin kaffaltii Baarseloonaa irraa isaaf kana dura kanfalamu walakkaatti cabsuun hanga 2026'tti kilabicha waliin turuuf waliigale. Mesiin, ganna 34, erga kontiraanni isaa bara dorgommii tokko paawundii miiliyoona 123 isaaf argamsiisu Waxabajjii 30 xumurame booda bilisa ture. Taphataan kuni waancaa Koppaa Ameerikaa injifate booda bashannanarra ture. Waa'ee waliigaltichaa gadi-fageenyaan hin ibsamne. Mesii mallatteessisuun kaayyoo ijoo dura-taa'aa haaraa kilabichaa Yowaan Laapportaa ture. Dabalataan Baarsaan baasii xiqqeessuuf jifataa isaa Antuwaan Girezimaan jifataa Atileetikoo Maadiriid Saawul Niguwez waliin jijjiiruuf yaada qaba. Taphattoonni kanneen akka Juniyar Firpo fi lama biroo kilaba biraatti dabarfamaniiru. Kanaan achi taphattoonni maqaa guddaa qabanillee kilabicha gadhiisuu malu. Mesiin Paaris Sent Jermen yookiin leenjisaa isaa duraanii Pep Gaardiyoolaa bira gara Maanchistar Siitii yookiin gara liigii Ameerikaa qajeeluu mala jedhamaa ture. Mesiin kilaba Baarseloonaa keessa galchiiwwan 672 galchuun riikardii qabateera. Kilabicha waliin waancaa Laaligaa 10 kan ol fuudhe yoo ta'u waancaa Chaampiyeens Liigii afuris irra aaneera. Waancaa Koppaa Dil Reeyis torba akkasumas badhaasa Ballon d'Or jahaafi rikardii ta'es dhuunfateera.	https://www.bbc.com/afaanoromoo/isportii-57846018
sports	Gabaan jijjiirraa tibbanaa taphattoota ciccimoo warra kam kilaba isa kamitti geessa?	Tapha Pireemer Liigii Ingiliiz bara kanaa Hagayya 5 jalqabuuf jiru dura gabaan jijjiirraa taphattootaa akkuma ho'etti jira. Kilaboota ciccimoo Liigichaa warra akka Maanchester Yunaayitid, Maanchester Siitii, Arsenaaliifi Chelsii dabalatee gareen hundi gabaa taphattootaa bahanii soqachaafi sossobachaa jiru. Maanchester Yunaayitid taphataa sarara gidduu Baarseloonaa Firaankii di Yoong Paawondii miliyoona 65 itti baasuun qe'ee isaatti fiduuf dhiyaateera. Taphataa lammii Neezerlaand kana Baarseloonaa irraa fiduuf Maanchester Yunaayitid baasii kana qofaan kan milkaa'u miti. Baarseloonaan dabala irratti gaafachuutti waan jiruuf ammallee waliigaltee isa dhumaarra akka hin ga'amiin jiru maddeen kilabichaa ni mullisu. Haata'u malee, taphataan kun akka gara Maanchester Yunaayitid dhufu dubbiidhuma dhumatte fakkaatti. Taphataan umuriin isaa waggaa 25 ta'e kun,  taphataa haaraa ganna kana keessaa leenjisaan Maanchester Yunaayitid Teen Haag ija irra godhatedha. Maanchester Yunaayitid Yoong malee Ganna kana keessa taphataa biroo fidatu jedhamee eegama. Maanchester Yunaayitid taphataa sarara gidduu Denmaark umuriin isaa waggaa 30 ta'e Kiristiyaan Eriksan mallatteesisuuf eegaa jira. Erkiseniif Bireentford'illeen dhoofsisee akka barbaadu itti himeera. Walumaagalatti Maanchester Yunaayitid taphattoota biroo sarara gara garaa irratti barbaadaa jiraatus Yoong fiduun garuu kan dursi kennameefidha.  Taphataa sarara duraa Maanchester Siitiifi Biraazil Gabri'el Jiisas baasii Paawondii miliyoona 45 itti baasuun fudhachaa kan jiru Arsenaal,  osoo adeemsa jijjiiraa hin xumuriin dura qorannoo fayyaa taasifachuutti jira. Taphataan lammii Biraazil umuriin isaa waggaa 25 ta'e kun kilaboota Piriimer Liigii Ingiliiz dabalatee guutummaa Awurooppaa keessatti haalaan barbaadamullee, inni garuu warra Gaaners galuu filateera. Jiisas bara 2017 Palmee'iraas irraa gara Maanchester Siitii dhufee taphoota 236 taphateefiif galchiiwwan 95 lakkoofsiseeraaf. Turtii isaa Maanchester Siitii keessatti Piriimer Liigii afur, Liig Kaaps sadiifi FA Cup tokko mo'ateera. Siitiin taphataa sarara duraa lammii Noorwey Erliing Halaand Boorsiyaa Doortimoond irraa fiduu isaa hordofee Jiisas carraa hiriiruu inni qabaatu ni xiqqaata ture. Jiisas kanaan dura manaajera Arsenaal yeroo ammaa Mikeel Arteettaa Maancheester Siitii turetti waliin hojjeteera waan ta'eef haalaan wal beeku bakka qaawwe guuttachuuf gabaa keessa jira. Arsenaal taphataa sarara gidduu Faabiyoo Viyeeraa Poortoo irraa Paawondii miliyoona 34.2n gannuma kana mallatteessiseera. Ammas dabalataan maqaan Arsenaal taphataa Liids Yunaayitid kan ta'e Rafiinaa waliin ka'aa jira. Chelsiin taphataa sarara duraa Ingilaand Raheem Isterliing Maanchester Siitii irraa fudhachuuf gaafachaa jira. Isterliing bara 2015 keessa baasii Paawondii miliyoona 49 ta'uun Liiverpuul irraa gara Maanchester Siitii kan dhufe yoo ta'u, taphoota 339 itti hirmaatee gooliiwwan 131 lakkoofsiseera. Taphataan kun abbaa qabeenyaa Cheelsii haaraa Todd Boehly' tiif jijjiiraa isa guddaadha jedhameera. Taphataa umuriin isaa waggaa 27 ta'e kana fudhachuuf Chelsiin ammallee ifatti hin gaafatiin jira, garuu dhiyootti kun ni ta'a. Jijjiirraan taphattootaa Piriimer Liigii kun guyyoota itti aanan keessas cimee itti fufa.	https://www.bbc.com/afaanoromoo/articles/cxevlj4kdlmo
sports	Atileet Xirunash Dibaabaaf gulantaan Komaandarummaa kennameef	"Komishiniin Mana-Sirreessaa Federaalaa Atileet Xirunash Dibaabaatiif badhaasa niishaanii addaafi gulantaa komaandarummaa kenneef. Komishiniin Mana-Sirreessaa ateleetoota miseensa kilabii ispoortii dirree irratti bobba’aniin qabxii olaanaa galmeesiisan 78f badhaasa maallaqaafi niishaanii addaa kenneeraaf. Kilabiin isoopoortii Mana-Sirreessaa waggoota sadan darban keessatti warqee 26, meetii 31, naasa 38, walumaagalatti meedaaliyaa 95, waancaawwan 8 fi dippiloomaawwan 47 dorgommiiwwan biyya keessaafi biyya alaa irratti argachuun himameera. Sirna badhaasichaa irratti Atileet Xirunash Dibaabaatiif niishaanii addaa kan kennameef yoo ta’u, Koomishinichatti sadarkaan Komaandarummaas kennameefiira. Komaandar Xirunash Dibabaas sadarkaa kennameefitti gammaduu kan ibste yoo ta’u, kilbii ispoortii Mana-Sirreessaa keessatti daa’imummaan qacaramuun sadarkaa amma irra geessee qaqabuu kaaftee jirti. Kaayyoon badhaasichaas atileetoonni dargaggoonni kilabicha keessaa cimanii akka hojjatan, akka jajjabeefamaniifi sadarkaa fooyya’aa irra akka gahan ni taasisa kan jette Atileet Xirunash, atileetoonni Komishinichaa dameewwan dorgommii adda addaatiin milkaa’oo ta’usaanii ibsite jirti. Komishinichi isporteessitoota 34f saajiinii ittaanummaa irraa kaasee hanga gulaantaa komaandarummaaatti guddina yoo kennuuf, ispoorteessitoota 19f ammoo badhaasa maallaqaa, akkasums 13f ammoo guddina gulantaafi maallaqatu kenname. Badhaasni niishaanii addaa Xirumashiif kenname kunis Komishinara gargaartuu Daraartuu Tulluutti aanee yeroo lammaaffaatiif kan kennammee akka ta’e Federeshiniin Atileetiksii Itoophiyaa ibseera. Xirunash Dibaabaa bara 1985 kana dhalattee yoo taa’u, atliileetii seenaa atileetiksii keessatti umurii ijoollummaatiin shaampiyoonaa dubartootaatti makamuun, dorgommiiwwan Oloompikii fageenya meetira 5,000/10,000 milkaa’u dandeesse kan jalqabaati. Isheenis atileetii dubartii fiigiicha dheeraa lamaan dorgommii  tokko irratti mo’achuu dandeesse kan jalqabaati. Xirunash Dibaabaa Asrii magaalaa Boqajjiitti dhalatte. Boqojjii bakkeen Xurunash itti dhalatte kun bakka atileetoota bebbeekamoo biyyattii kan akka Daraatuu Tulluu, Qananiisaa Baqalaa addunyaa atileetiksii keessatti maqaa horatan irraa argamaniidha. Xirunash milkaa’ina fiigiichaa ishee kanaaf kan gumaacheef wayita tokko yoo dubbatteetti, ‘‘mana barnootaan booda guyyaa hunda haadha koo bishaan lagaa waraabuun gargaaruuf dhaqaa gala fiigaan gudadhee,"" jettee turte. Xiruunash maatii ishee keessaa kan atileetitksiin hawwatame ishee qofaa miti. Obboolaa ishee dubaraa afur waliin addunyaa atileetiksii keessatti milkaa’inaan maatii maqaa gaarii horatedha. Xirunash malee, Ejigaayyoo, Ganzabee, Haannaa fi Meelaati obboolooteshee maqaan qee’ee atileetiksii addunyaarratti yeroo huda kaafaman keessaati."	https://www.bbc.com/afaanoromoo/articles/c6pn8d8k3l4o
sports	Fuula Ingilizootaa fi Arsenaal kan ibse  Bukaayoo Saakaa eenyu?	"Bukaayoo Saakaa taphataa umuriin isaa ganna 21, abbaa isaa Yoomii Saakaa fi harmee isaa Adenikee Saakaa irraa Fulbaana 5 bara 2001 UK magaalaa Landan keessatti dhalate. Ragaaleen tokko tokko akka agarsiisanitti maqaa masoo ‘’Sakiinoo’’ jedhamuunis beekama. Kun akkuma Arsenaal galeen dandeettii isaa gaafa argisuu kan ittiin isa waaman ture. Maqaan maatiin isaa baasaniif Bukaayoodha. Afaan warra Yoorubaa [gosa Naayijeeriyaa keessaa] irraa kan dhufedha. Hiikkaan isaas akka Oromoon ‘Gammachuu’ jedhee moggaasuuti. Bukaayoo jechuun gammachuu kan nuuf dabale jechuudha. Dhuguma erga kilaba isaa Arasenaaliifi Ingiliiz taphachuuf jalqabee gammachuu fula deeggartootaa irratti dabaleera. Tarii guyyaa rukuttaa peenaaliitii Waancaa Awurooppaa irratti dhabuun lammiilee Ingilizii mufachiise yoo tahe malee. Dhala namaati mitiiree? Akkuma taphataa kaan mudatu waan mudate waan taheef. Abbaan isaa Obbo Yoomii fi harmeen isaa Aadde Adenikeen dhalootni isaanii Naayijeeriyaadha. Jireenya fooyya’aa barbaacha gara UKtti erga imalanii ilma isaanii har’a waltajjii Waancaa Adunyaatti maqaa isaaniifi biyya dhaloota isaa Ingiliiz waamsise kana argatan. Maatiin Bukaayoo Saakaa deeggartoota Arsenaal yoo tahan, jaalalli kubba miilaaf qaban akka ilmi isaanii Saakaan salphumatti dandeettii kubba miilaa qabuun Arsenaal galuuf isa gargaareera. Garuu akkuma maatii godaantota kaanii maallaqa gahaa waan hin arganneef waan inni barbaadu guutuufiin rakkisaa ture. Bukaayoo Saakaan leenjisaa Arsenaal Maayik Arteettaa jalatti taphattoota gahumsa guddaa agarsiisaa jiran keessaa tokko. Kilabichi amma ol adeemtota waancaa injifachuuf dheebuu qabaniin guuteera. Saakaan yeroo tokko osoo taphataa kubba miilaa hin taanee maal taata ture jedhamee gaafatamee ture. Deebiin isaa osoo maal tahe sinitti tola? Tapahtaa kubba kachoo jechuun deebise. Dhuguma hojjaan isaa, jabinni qaamaa isaa tapha kanaaf tahaa? Jechuun Saakaan hojjaan isaa 1.78m dha. Gabaabaa hin jedhamu. Yookaan ammoo taatoo fiilmii hawwii isaa keessa tokko ture. Wiil Ismiiz akka dinqisiifatu dubbateera. Taphataa Sakaan hedduu dinqisiifatuu fi faana isaa qabate Teerii Henerii akka tahes ibseera. Yeroo jabaachaa dhufe ammoo Arsenaal keessatti gahumsa guddaa kan agarsiise booda gara Maan Yuunaayitiditti imale Aleeksis Saanchez hordofaa ture. Haala tapha isaa akka hordofaa turee fi fakkeesuuf yaala turullee himeera. Waancaa Adunyaa falmisiisaa tahe Kaataaritti erga gaggeeffamuu jalqabee guyyotni lama darbaniiru. Ingilaand tapha jalqabaa ishee Iraaniin 6 fi 2’n mo’atte. Bukaayoo Saakaan galchii lama lakkoofsiseera. Bara darbe yeroo Waancaa Awurooppaa 2020 irratti Waxabajji 2021 keessa tapha Xaaliyaanii waliin godhan irratti rukuttaa peenaaliitii dhabee arrabsoon sanyummaa  irra gahee ture. Akka malee qeeqame. Ergasii xiyyeeffannoo isaa kilaba isaa irra gocuun gahumsa gaarii agarsiise. Arsenaaliin kanneen dursummaa Piriimer Liigiitti deebisan keessaa tokko qofa osoo hin taane fakkeenyummaa kan qabu tahe. ""Haala gaarii irra akkan jiru natti dhagahama. Deeggartootaan, leenjisaafi taphattootaan akkan jaalatamuufi deeggaramaa jiru natti dhagahama. Ani kanuman barbaada. Dandeettiikoo %100 kennuuf qophaa’aadha. Yeroon hidhannoo Ingiliiz uffadhe hundatti gahumsa koo hundaa kennuuf qophiidha,‘‘ jedhe. Saakaan lammummaa Ingiliziifi Naayijeeriyaa qaba. Ingiliiz keessatti dhalatee haa guddatu malee maatiin isaa Naayijeeriyaa naannoo Ogun jedhamtu irraati. Gahumsa Saakaa kan adda godhu sarara cinaa fuulduraa [winger], sarara gidduu, fi ittisa bitaa irra taphachuu danda’uu isaati. Taphattoota sarara ittisaa garee morkattootaaf qormaata kan tahe Saakaan, taphattoota kubba miilaa ol adeemtota amma jiran keessaa taphataa jabaa jedhamuu danda’a. Arsenaal keessatti filannoo deeggartootaan waggoota lamaaf walitti aansuun taphataa cimaa tahuun filameera. Erga bara 2004 as taphataa Arsenaal jalqabaa walitti aansuun taphataa jabaa jedhamuun deeggartoota kilaba isaan filames taheera. Saakaan sagalee kana kan argate waayillan isaa Maartiin Odeegaard fi karra eegaa Arsenaal Aaroon Raamsideel caaluun ture. Isaan duraa duubaan lammaffaafi sadaffaan xumuran. Saakaan bara darbe qofa taphoota 43 irratti hiriiree taphachuun galchiiwwan 12 lakkoofsisee kubba torba ammoo mijeessee kenneera. Dabalataan bara darbe dubbistoota BBC’n taphataa cimaa kilaba Arsenaal tahuun filatameera."	https://www.bbc.com/afaanoromoo/articles/ck7xygg23r7o
sports	J﻿amaal Musiyaalaa: Taphataa lammii Jarman 'Liyoonel Mesii bakka bu'a' jedhamee abdatame	"Taphataan lammii Jarman Jamaal Musiyaalaa gahumsa tapha Waancaa Addunyaa irratti agarsiisaa jiruun nama ""Liyoonel Mesii bakka bu'u"" jedhamaa jira. Dargaggeessi ganna 19 kuni tapha Dilbata Jarman Ispeen waliin 1-1 wal qixa baate irratti sochii bareedaa agarsiiseera. Tapha kana irratti Waancaa Addunyaa si'a afur kan ol kaafte Jarman akka gareetti gahuumsa guutuu hin agarsiifne jedhamte komatamtus Jamaal Musiyaalaa garuu akka dhuunfatti gahuumsa 'ajaa'ibaa' agarsiise jedhamuun jajame. Jamaal Baayar Muunikiif kan taphataa jiru yoo ta'u ijoollummaa isaa harka caalu Ingilizitti dabarse. Boodarra biyya dhaloota isaa Jarmaniif akka taphatu ibsuun gara Jarman imale. Waancaa Addunyaa bara 2022 Kaataaritti gaggeeffamu kan irratti garee biyyaalessaa Jarman keessaa akka bakkalchaatti mul'ataa jira. Jarman Ramaddii E keessaa qabxii tokko halkan edaa Ispeen irraa qooddatteen sadarkaa dhumaarra jirti. Marsaa ittaanutti darbuuf Kamisa dhufu Kostaarikaa mo'achuu qabdi.  Darsaan garee Jarman duraanii Lothar Matthaus taphataa dargaggeessi Jamaal Musiyaalaa garichaf abdii akka ta'e dubbatan. ""Inni nama ajaa'ibaati, Meesii gara fuulduraa ta'uu danda'a. Waggoota lamaan darbanii kaasee baay'ean isa jaaladha, akkataa tapha isaa baay'een jaaladha, amala isaas akkasuma,"" jechuun BBC Sport'tti himan. J﻿amaal osoo gara Jarman hin imalin dura tapha umrii waggaa 15, 16 fi 17 gadii iratti Ingliiz bakka bu'uun tapahateera. Jamaal amma kilaba Baayar Muunik keessatti dargaggeessa goolii galchuun beekamuudha. Inumaayyuu Jarman keessatti dargaggeessa goolii galche isa lammaffaadha jedhama. Amma immoo caalmaatti waltajjii Waancaa Addunyaa irratti garee biyyaalessaa Jarmaniif gahee guddaa taphataa jira. Leenjisaan duraanii Totanhaam Morisiyoo Pochatiinoon, ""Anaaf Jamaal Musiyaalaa dargaggoota gahuumsa addaa qaban keessaa isa tokkoodha"" jechuun BBC One'tti dubbatan. ""[Dargaggoota] Gavi, Jude Bellingham, Pedri fa'aa waliin gaafa wal bira qabamu inni nama gahuumsa guddaa qabuudha. Jarman waan addaa gooti jedheen yaada."" Leenjisaan duraanii Jarman Yargan Kilinsmann: ""Akka natti fakkaatutti umurii dargaggummaa kanati Jamaal garee Jarmaniif taphataa urjiidha."" Taphatan Jarman Istuutgaartitti dhalate kun akkaadaamii kubbaa miilaa Cheelsii keessatti guddatus bara 2019 yeroo umurii 16 kilaba Baayar Muunikitti makame. Waliigalteen inni Baayar Muunik waliin qabu hanga bara 2026'tti kan turuudha."	https://www.bbc.com/afaanoromoo/articles/c4nrdejq55go
sports	Newcastle 2-0 Arsenal: Abjuun hirmaannaa Chaampiyoons Liigii Arsenaal, Niiwkaasitiliin danqame	Hawwiin Arsenaal Pirimeer Liigii Ingiliiziin sadarkaa afraffaa xumuruun Chaampiyoons Liigiitti makamuuf qabu, Niw Kaasiliin akkaan mo'amuun danqame. Gareen Mikeel Arteettaa gara afraffaa dhufuun Totanihaam caaluuf mo'uun kan isaan barbaachisu wayita tahu, amma milkiin gara Totanihaam gortee jirti. Haa tahu malee tapha St James' Park'tti adeemsifame kanaan gahumsaan haalaan caalamanii argamuun, boqonnaan booda dhiibbaa Kaalam Wiilsan irraan gaheen, Been Waayit kubbaa goolii isaatti lakkoofsiseera. Kaalam Wiilsan bara kanatti tapha jalqabaasaa ture inni kaleessa. Taphataan deeggartootaan akkaan jaalatamuufi jalqaba bara kanaatti Newcastle'tti makame Bruno Guimaraes, kubbaa Arsenaal naannoo galchii keessaa fageessuu dadhaban gooliitti geeddare. Arsenaal haalaan taphachuun karra eegaa Maartin Dubraavkaaf qormaata tahuu hin dandeenye - yaaliin inni guddaadha jedhamu tokko tarii kan Mohaammad Elneenii rukutedha. Inumaawuu Niiwkaasiil carraa hedduu fayyadamuu dhabe malee, goolii dabalataan injifachuu danda'aayyu. Mo'amuun Arsenaal akka Cheelsiin sadarkaa Chaampiyoons Liigii keessa xumuruusaa akka mirkaneeffatu taasiseera. Arsenaal kan inni bara dhufu Chaampiyoons Liigii keessa taphachuu danda'u, yoo tapha xumuraa Dilbata gaggeeffamuun Evertan yoo mo'ateefi morkataan isaanii Totanihaam ammoo Norwiichin yoo mo'ame qofadha. Gama kaaniin ammoo Niiwkaastiliif injifannoon kun bara dhufuuf jajjabina kan uumuuf yoo tahu, tapha xumuraa isaaniis Barnileey wajjii taasisu. Deeggartoota isaaniif abdii sadarkaa hanga afurii keessa xumuruu horuuf Arsenaal gahumsa bareedaa agarsiisuutu isaanirraa eegama ture. Keessattuu erga morkattoota isaanii yeroo hundaa Totanihaamin Kamisa darbe erga haleelamanii booda. Tahus garuu gareen Arteettaa yeroo akkaan barbaachisaa tahe kanatti, gahumsa dadhabaa tahe agarsiisuun Niiwkaasiliin caalaman. Gaanaroonni (The Gunners) boqonnaan dura gahumsa gadi bu'aa tahe kan agarsiisan wayita tahu, irra deddeebiin kubbaa morkattoota isaaniif dabarsanii kennaa turan - Niiwkaastiliis irra deddeebiin gara galchii isaaniitti dhiyaachaa turan. Akkum taate dandamatanii boqonnaa bahan - achii deebinaan garuu waan boqonnaan dura ture dagachuun gooliin tokko itti galte. Achii ammoo taphtaan turtii hedduun booda dirree seebe Wilsan, tapha bareedaa agarsiise. Kanaanis dhiibbaa ittisaa Arsenaal Been Waayit irraan gaheen, nan oolcha jedhee ofitti galche. Tapha Totanihaam wajjiin taasisaniin waan murteessaan dabarse irratti aarii guddaa kan agarsiisaa ture Mikeel Arteettaa, isa kaleessa galgalaarratti garuu homaa jechuu hin dandeenye - Niiwkaastil akkaan taphatanii moo'an.	https://www.bbc.com/afaanoromoo/isportii-61475375
sports	Jijjiirraa taphattootaa kilaboota Awurooppaa: Eenyu garamitti, Jijjiirraa taphattootaa har'a cufamuun	Maanchister Yuunaayitid Osmaan Dembelee Baarseloonaa irraa mallattesisuuf ammayyuu abdii hin kutanne. Garuu sa’aatii hafan keessatti dhumaa laata? Miidiyaaleen garuu waan milkaa’u hin fakkaatu jechaa jiru. Dembeleen waggaa sadii dura Borisiyaa Doortimoondi irraa £135.5m ture Baarseloonaa kan gale. Yuunaayitid Dembeelee ergisaan ture kan barbaade. Taphatichi garuu dhaabbiidhaan Baarseloonaa keessaa bahuu barbaada. Miidhama isa mudataa tureen gahumsa irraa eegamu Baarseloonaa keessatti agarsiisuu hin dandeenye. Edisan Kaavaaniin bilisaan erga PSG irraa bahee Maanchister Yuunaayitid waliin waliigaleera jedhame. Kaavaaniin taphatta ganna 33 yoo tahu galchii lakkoofsisuun rikardii kilaba PSG qaba. Yadon Saanchoon taphataa Maanchister barbaadu tahus kileba isaa Doortimondi waliin gatii waliif hin galle. Dabalataan ittisa bitaan lammii Biraazil Aleksi Teles Poortoo irraa fudhachuuf waliigalaniiru. Tootenaam barana jijjiirraa taphattootaa irratti haalaan hirmaachuun dorgomaa tahuuf hojjechaa jira. Kan kilebicha galan Gaariz Beel, Piire-Imilii Hoyibergi, Joy Harti, Maat Dohertii, Serjiyoo Reguliin, fi Vinishiyes Kaarlos. Taphattootni bahan Jan Vertogen, Tirooy Paarot, Kaayil Wookersi Piitersi, Oliver Iskiippi, Yuhaan Fiyooz kanneen gadhiisanii bahu jedhamani. Dabalataan Riyaal Sesenyon ergisaan gara kilaba Jarman Hoofeniyaam deemeera. Kilabni Landan biraa Cheelsiin bara kana taphattoota ciccimoo jedhe mallatteesiisera. Hakim Ziyech, Kaayi Haavertiz, Tiimoo Werner isaan gurguddoo eeraman yoo tahu, baasii guddaa hanga ammaatti kanneen baasan keessatti eerameera. Gama biraan taphataan internaashinaalaa Ingilaandi Ruben Looftas Chiik kilabicha gadhiisuu danda’a jedhamaa jira. Firaanki Laampaardi taphattoota haaraan kilaba isaanii cimsaa waan jiraaniif yeroo taphaa dhabuu danda’a. Arsenaal taphataa sarara gidduu fi lammii Xaaliyaanii Joorjiniyoo mallatteessisuu barbaada. Taphattootni akka Matiyuu Gunduuzii fi Lukaas Toreeraa kilebicha gadhiisu jedhame. Gunduuziin ammoo gara Hertaa Berliinitti deema jedhame. Lukaas Atileetikoo Maadirid galuuf qorannoo medikaalaa taasisaa jira. Joon Beenet Huusem Aworaar Arsenaal hin galu jedhe. Taphatichi Liyon waliin bara kana tura jedhe. Mikeel Arteettaan waan haaraan jira jedhamee yoo gaafatamu ‘’eeyyeen keessan oduun jira garuu waanti xumurame hin jiru,’’ jedheera. Taphataan Atileetikoo Maadirid Toomaas Paarteen Arsenaaliin hedduu barbaadamaa ture. Toreeraan gara kilebichaa deemuun Arsenaaliif carraa banuu danda’as jedhama. Evertan Bara kana Evertan dorgommicha haala gaariin jalqabe. Taphattoota kanneen akka Roodirigez, Abdullay Dokoree, Nukunku fi ittisa irraa Godfiriin mallatteessaniiruuf. Baarseloonaan taphataa duraanii Maanchister Yuunaayitid Meemfis Depay Liyon irraa mallattessisuu danda’a jedhama. Leenjisaa haaraan kilebichaa Roonaaldi Kooman taphataa biyyasaa kana waliin hojjechuu akka barbaadu himama. Kilebootni akka Maanchister Siitii fi Liiverpuul jijjiirraa taphattootaa kana irratti bal’inaan hin hirmaanne. Maan Siitiin Naataan Akkee ittisa irraa fi Feeran Toores fuuldura irratti garee isaatti yoo dabalu, Liiverpuul Tiyaagoo Alkaantaraa gidduurraan, Diyeegoo Jootaa fuuldura irratti garee isaatti makeera. Sa’aa xumuramaa jiru kanatti ammoo odeeffannoo haaraan bahuu malu.	https://www.bbc.com/afaanoromoo/isportii-54420858
sports	Liivarpuul peenaalitiin 5-4 Cheelsii injifatee Suppar Kaappii fudhate	Tapha Suppar Kaappii Istaanbullitti Liiverpuuliifi Cheelsii walitti fideen Liivarpuul seenaa isaa keessatti si'a afraffaaf injifate. Karra eegaan Liivarpuul Adriyaan rukuttaaa peenaalitii Taamy Abrahaam goolii ta'uu irraa baraaruun ijifachuu garee isaaf shoora olaanaa baheera. Taphni sa'aa guutuun lama qixxee kan xumurame yoo ta'u, Oliivar Jiruud dursee Cheelsiif lakkoofsiisee kan ture ta'uus Saadiyoo maanee gooliiwwan lamaan galcheen si'a lama gareen isaa qixa akka ta'u gargaareera. Waancaan Suppar Kaappi kun leenjisaa Liivarpuul Jargaan Kilooppiif ijnifannoo Chaampiyoonsi Liigii ji'a lama dura argataniin booda waancaa isaa lammataati. Taphni gareelee lamaan kana gidduutti taphatamu yeroo mara muddama kan qabu yoo ta'u, taphoota dhiyeenyattii taphatan 10 irratti garaagarummaa gooliiwwan heddun wal injifatan. Torbee lama dura goolii eegaan Liivarpuul Adriyaan, kilaba isaa duranii West Haamiin erga gadhiifamee booda garee hin qabu ture. Kiloopp dargaggeesa ganna 32 kana goolii eegaa isaanii Alisaniif muuxannoo haa qooduuf ofitti fudhatan. Tapha baniinsaa Piriimeerliigii bara kanaarratti goolii eegaan jalqabaa Liivarpuul miidhamuu isaa hordofee goolii eegaa jalqabaa ta'uutti yeroo dhufu Adriyaan waahillan isaa waliinillee haalaan wal hin barre. Gooliiwwan lamaan taphaan irratti lakkaawaman hambisuuf yaale milkaahuu baatus, rukkuttaa Peenaalitii Abrahaam baraaruun isaa goota isa jechisiiseera. Bakka Alisaan hin jirrettis filannoo jalqabaa akka ta'u waan mirkaneesseef fakkaata. Murteessituun biyya Firaans Isteefanii Firaappart dubartii jalqabaa tapha dhiirotaa sadarkaa akka kanaa taphachiste ta'uun seenaa dalagdee jirti. Dubartiin ganna 35 kun gargaartoota ishee dubaraa lamaan waliin taphichi rakkoo malee akka xumuramu gochuu dandeesseetti. Murteewwan qajeeloo murteessaa turterraa kan ka'ees, VAR murtee jijjiirsisuuf fayidaarra hinoolle. Tapha kanarratti Nigooloo Kaantee taphata cimaa tapha kanaa ta'eera. Saadiyoo Maaneen taphataa Afrikaa isa jalqabaa erga bara 2006 tapha Suppar Kaappiirratti goolii galche ta'eera. 2006' tti Freedriik Kaanuteetu lakkoofsisuu danda'e. Leenjisaan Liivarpuul Jaargan Kiloop ''taphichi gareelee lamaaniifu ulfaataa ture. kaayyoon mo'achuu ture, dhumarratti mo'anneerra,'' jedhan. Taphni kun yeroo dabalataa akka qabaatu namni fedhu hin turre kan jedhan Kiloop, injifannoo argatanitti gammaduu himaniiru. Leenjisaan Cheelsii Laampaard gama isan garee isaatti gammaduu ibsee kubbaan milaa xiqqoos ta'u waan akka carraa of keessaa qaba jedhe.	https://www.bbc.com/afaanoromoo/oduu-49354629
sports	C﻿arraan leenjisummaa gurraachotaa akkaan xiqqaa ta'uu kan komatu Paatrik Veeyiraan eenyu?	Yeroo ammaa leenjisaa kilabii Kiristaal Paalaas kan ta'e taphataan sarara gidduu duraanii Arsenaal Paatirik Veeyiraa carraan leenjisummaa gurraachotaaf kennamu akkaan gadi bu'aadha jechuun komiisaa dhageessise. '﻿'Leenjistoota gurraachotaaf balballi banaa miti,'' jedha taphataa gameessi kun. P﻿iriimiyer Liigii Ingilizii keessaa leenjisaa gurraachi Paatirik Veeyiraa qofa. T﻿aphattoota gurraacha gara leenjisummaatti fiduuf hojii guddaatu hojjetamuu qabu jedhe Veeyiraan. G﻿abaasi haaraa ba'e akka mul'isutti Piriimiyer Liigii Ingilizii keessatti dhibbeentaa 43, Chaampiyoonsi Liigii Awurooppaa keessatti dhibbeentaa 34 kan ta'an taphattoota gurraacha, garuu leenjisummaadhaan hirmaannaan gurraachotaa dhibbeentaa 4.4 qofa. '﻿'Namoota bifa garaagaraa qabaniif carraan walqixa kennamuu qaba. Nutis akkuma warra kaanii dandeettii qabna,'' jechuun sagantaa BBC ispoortiitti hime Paatirik Veeyiraan. '﻿'Addunyaarratti taphattoota dandeettii ajaayibsiisaa qabaachuun dursanii fi lakkoofsa leenjistoota gurraachaa yoo ilaalte wal hin argu.'' A﻿kka Veeyiraan jedhutti hariiroon taphattoota gurraachaa fi warra carraa leenjisummaa kennan gidduu jiru cimaa waan hin taaneef rakkoon kun mudataa jira. P﻿iriimiyer Liigii Ingilizii keessatti maqaa gaarii fi kabaja olaanaa kan qabu Paatirik Veeyiraan, garee Kubbaa Miilaa Firaans waliin bara 1998 waancaa nyaateera, waggaa lama booda ammoo waancaa Chaampiyoonsi Liigii argate. T﻿aphataa sarara gidduu Arsenaal ta'uun wayita taphataa turetti guddoo jaallatamaa kan ture Veeyiraan, kilaba kana waliinis yeroo sadi waancaa Piriimiyer Liigii injifateera. B﻿ara Veeyiraatti Arsenaal bara 2003 fi 2004 kilaba osoo hin mo'atamin injifannoo gonfate ta'uun seenaa galmeesseera. A﻿kkasumas Paatirik Veeyiraan yeroo afur waancaa kilabii Serie A nyaateera, kilabii Intar Miilaan waliinis waancaa Chaampiyoonsi Liigii Awurooppaa nyaateera. V﻿eeyiraan erga tapha kubbaa miilaa dhaabee booda bara 2021 leenjisummaan Kiristaal paalaas seenuusaan duratti Niwu Yoork Siitii fi Nice leenjisummaan tajaajileera. T﻿aphataa gameessi kun milkaa'ina har'a irra ga'eef jajjabinaa fi barnoota dursaan Maanchistar Siitii Biriyaan Marwuud kennaafii ture galateeffata. '﻿'Yeroo baayyee Biriyaan Wuud waliin wayitan mari'adhu, an akka taphataa qofatti addunyaa kubbaa miilaa keessatti hirmaachuun ga'aa akka hin taane natti hima,'' jedhe Veeyiraan. I﻿sa booda barnoota leenjisummaa fudhatee kilabii Maanchistar Siitiitti garee taphattoota umriinsaanii waggaa 21 gadiitiin eegale, duuba gara Niwu Yoorki imale. '﻿'Muuxannoo fi ofitti amanamummaa kiyya gabbifachuuf hojii kana hojjechuun dirqama koo ture. Waanan hojjechuu barbaadu hojjechuun qaba.'' '﻿'Namoota carraa kana naaf bananii akkan baradhu, dogoggoruu fi dogoggora kiyyarraa baradhu- kana hundarra darbee akkan har'a leenjisaa Paalaas ta'u kan na tumsan naannawa kiyyaa waanan qabuufin milkaa'e,'' jedha Veeyiraan. W﻿aldaa Kubbaa Miilaa keessatti garaagarummaawwan jiran keessummeessuuf xiyyeeffannaan kennamee hojjetamuu kan eegale bara 2020 keessa. Kaayyoonsaa qoollifannaa jiru qolachuuf ture.	https://www.bbc.com/afaanoromoo/articles/c1wg4lw7zl0o
sports	Kaataar deeggartoota baasii hunada danda'uun  biyyoota garaa garaarraa fidderraa maal eegdi?	"Sirna baniinsa waancaa addunyaa Kaataar irratti teessoowwan  Al-Baayit Istaadiyeem  hedduun duwwaa ta’anii mul’achusaaniifi  deeggartoonni kubbaa miilaa ""soabaafi fakkeessuu""  baasiin isaanii hundi kaffalameefiif dhufan jedhaman  daandiiwwan gurguddoo magaalaa Dohaa guutanii mul’achun isaanii dubbii ijoo ta’eera. BBCn dhimma namoota kanfalamuufiin sobaan deeggaraa jiru jedhaman kanneenii ilaalchisuun qorannoo gaggeesseen, Kaataar sababii waancaa addunyaatiin maqaashee caalaa guddiftee agarsiisuuf yaalii taasisaa jirtu hubachu danda’eera. Kanaanis Kaataar deeggartoota kubbaa miilaatiif tikeettii xiyyaaraa bilisaa fi baasii hoteela saanii danda'uun gara biyyaatti akka dhufan affeertee jirti. Deeggartoonni kunneenis miidiyaalee hawaasaa isaanii irratti waa’ee taphawwanii irratti odeeffannoo gaarii akka qoodaniifi odeeffannoowwan wal fakkaatan kaan ‘Like’ fi ‘share’ akka taasisan irraa eegama. Osoo sirni baniinsa qophichaa fi taphii  jalqabaa hin eegalamiin duras deeggartoonni hedduun alaabaa mirmirsuun faarfachaa daandiiwwan Dohaa irratti mul’atanii ture. Viidiyoon toora miidiyaa hawaasaa Fifa irratti bahee akka agarsiiseetti, namoota mul’atan keessaa irra caalaan isaanii kan jidduugala bahaa fi Kibbaa Eshiyaa irraa dhufan ta’anii osoo jiranuu, attamiin deeggarsa saanii gareewwan addunyaa mara irraa dhufaniif taasisan gaaffii jedhu kaasee ture. Maatiinsaa Indiyaa irraa kan ta’e Aroon Farnaandeez namni jedhamu fi Kaataar kan jiraatu, yaadniiwwan akkasii kunis haala qabatamaa biyyoota naannichaa sirriin hubachuu dhaburraa kan madduudha jedhe. Kanas yoo hubachiisuu, namoonni hedduun biyyoota garaa garaa irraa dhufuun Kaataar akka biyyasaaniitti lakkaa’uun baqattummaan kanneen jiraatan, yoo gareewwan adda addaa deeggaran kan baayyee wal nama gaafachiisu ta’u hin qabaatu. Lammiileen biyyoota Kibba Eshiyaatti argaman jaalala ispoortii kirikeetiif qabaniin beekaman illeen, namoonni baayyeen ammo kubbaa miilaa ni jaalatu. Kanaafis agarsiiftuun biyyoonni akka Indiyaa jiran dorgommii waancaa addunyaa irratti hirmaatanii beeku baatanilleen, gareewwan jaalatan hedduu deeggaruudhaafi taphawwan ilaaluuf ni imalu. Aroon mataansaa deeggaraa kilaboota lamaa yoo ta’u, sagantaalee sochii deeggartoota Fifaa fi Kaataariittis sagantaa deeggartootaa keessatti ni hirmaata. Gareewwan kunneenis kan Fifa fi qopheessituu waancaa addunyaa bara kanaa kan taatee Kaataariin hundeeffamaniidha. Aroon sagantaa deeggartoota Fifa keessatti hirmaachuuf waliigaltee mallatteessee yoo ta’e wayita gaafatameetti, ‘‘Sochiilee akkasii keessatti wayita hirmaatamu ittigaafatamaa ta’un kan hin oolleedha. Haata’u malee waanti hundinuu kan ispoortii waliin wal qabateedha. Kunis waggootaaf taasifamaa kan ture yoo ta’u, akka waan guddaatti ilaalamu hin qabaatu’’ jedheera. Aroon deebii ifaa ta’e kennuu baatulleen, miseensiinni sagantaa deeggartootaa keessatti hirmaatan waliigaltee kan mallatteessan yoo ta’u, qopheessitoota dorgommii irraa faayidaalee akka argatan BBCn ragaa argateera. BBCn sanadoota ilaaleefi qondaaltoota dorgomiiwwan qopheessan hedduu irra mirkaneeffachuu akka danda’eetti, deeggartoonni biyya alaa hedduun gara Kaataar imaluuf tikeettii xiyyaaraa bilisaafi baasii hoteelaasaanii ni kanfalamaafi. Kunis ‘‘guyyoota deeggartoonni itti turan kan isaaniif mijatu taasisuudhaaf’’ jechuun qopheessitootaan kan raawwatame ta’u ibsameera. Deeggartoonni kunneen ammo ‘‘miidiyaalee hawaasaa isaanii irratti qabiyyeewwan koree olaanaan qophii dorgomichaa baasan maxxansu’’ fi qabiyyeewwan warra kaanii jaalachuufi qooduuf akka waliigalan waliigaltee mallatteessu. Koreen olaanaa kan jedhamuf dorgommii waancaa addunyaa Kaataariitti gaggeeffamaa jiru kana kan keessummeessudha. Deeggartoonni affeerraman kunneenis, ‘‘akka gochaawwan koree olaanaa ykn waancaa addunyaa Fifa 2022 saaxilan hin raawwaneef’’ kan waliigalan yoo ta’u, ‘‘dubbi himtoota Kaataar ta’u irraa akka hin eegamnes’’ itti himameera. Waldaan Kubbaa Miilaa Beeliyeemiitti oggeessa sabaa himaa kan ta’an, Piitar Korneez akka jedhaniitti, deeggartoota kanneenif ‘‘tikeettiin bilisaafi sirna baniinsaa bilisaan akka irratti argaman taasifamaniiru.’’ Kennaan kunis kan taasifame deeggartoota kubbaa miilaa Beelijiyeen qofaaf osoo hin taane ‘‘biyyoota waancaa addunyaa irratti hirmaatan hundaafiidha’’ jedhan. Hirmaattoonni haala kanaan affeeraman hundi akka waliigalte mallatteessan akka hin taasifamnes himan. Qopheessummaan waancaa addunyaa Kaataariif kennamu hordofee, haala qabiinsa gadaanaa hojjattoota lammiilee biyya biraa Kaataariitti argamanii, ejjannoo jaalattoota saala walfakkaataa irratti qabdu fi bilisummaa yaada ibsachuu irratti qeeqni irratti ka’aa ture. Miseensa deeggartoota boordii Awurooppaa kan taate Maartaa Yanis akka jettuutti, haalli akkasii dorgommiiwwan gurguddaa kanaan dura turan irratti raawwatamu gonkumaa dhageessee hin beektu. ‘‘Kun sochii deeggartootaa osoo hin taane waliindhahuu deeggartootaati’’ jechuun, ‘‘waan haaraadha, sirriis miti’’ jetti. Haata’u malee koree olaanaan qaama qophii dorgommichaa ta’e, ‘‘affeerran kun fedhiifii gaaffiiwwan deeggartoota biyyoota 59 keessatti argamanii akka hubannu nu taasiseera’’ jechuun deebii kenne. Itti dabalunis, ‘‘deeggartoonni qabiyyeewwan adda addaa miidiyaalee hawaasaa irratti baasuunii fi qoduudhaaf waliigaltee dirqisiisaa kamu hin mallatteessine. ‘‘Kanneen Kaataar dowwatan hundis, akka keessummaatti waan isaani ilaalluf, neef waan fedhii mataasanitiin raawwataniidha’’ jechuun kanneen afferraman dirqama akka hin qabne haalan."	https://www.bbc.com/afaanoromoo/articles/cydmq0q17y9o
sports	Kilaboonni Piriimer Liigii 'gurguddoo ja'a' Suppar Liigii Awuroopparratti hirmaachuuf waliigalan	"Arsenaal, Chelsii, Maanchester Yunaayitid, Maanchester Siitii, Liiverpuuliifi Tootinhaam Suppar Liigii Awurooppaa irratti hirmaachuuf waliigalan. Murteen kun kubbaa miillaa Awurooppaa haala hin eegamneen raase kun namoota hedduus ajaa'ibeera. Xaaliyaan irraa ammoo Assii Miilaan, Inter Miilaaniifi Juuventuus Suuppar Liigicharratti hirmaachuuf murteessaniiru. Kilaboota Ispeen keessaa ammoo Riyaal Maadiriid, Baarseloonaafi Atileetikoo Maadiriid Suppar Liigii Aqurooppaa kanatti makamuuf jiru. Suuppar Liigiin Awurooppaa akka beeksisetti gareeewwan hundeessan kunneen tapha isaanii walakkeessa torbaniirratti akka gaggeeffatan walii kan galan yoo ta'u, taphawwan liigii biyya isaanii keessatti hirmaachuu isaaniis hin dhaaban. ""Karoorri kun yeroo hojiitti jijjiiramuu jalqabutti dorgommiin bara kanaa inni jalqabaa battaluma jalqabama. Kilaboonni dabalataa sadii ammoo Liigichatti akka makaman ni eegamu,"" jedheera Suuppar Liigiin Awurooppaa. Kana malees, erga Suppar Liigiin Awurooppaa dubartootaa jalqabameen booda ammoo Suppar Liigiin dubartootaas akka jalqabamu ibsameera. Oduu Suppar Liigiin Awurooppaa akka jalqabamu Dilbata dhaga'amuu isaa hordofee Ministirri Muummee Yunaayitid Kingdom Booriis Joonsan, murtee Waldaa Kubbaa Miilaa Awurooppaafi Piriimer Liigii balaaleffataniiru. Bulchaan kubbaa miilaa idil-addunyaa FIFAnis kanaan dura dorgommiiwwan kana fakkaataniif beekamtii akka hin kennine beeksisuun, taphattoonni dorgommii kana irratti hirmaatanis Waancaa Adunyaa irratti hirmaachuu dhabuu akka danda'an beeksiseera. ""Kubbaa millaaf jecha qaamoleen murtee kana irratti hirmaatan sirriitti marii tasgabbaa'aa, faayidaa qabuufi hundaaf bu'aa buusu taasisuu qabu,"" jedheera FIFAn. Waldaan Kubbaa Miilaa Awurooppaa ibsa kaleessa baaseen, taphattoonni Suppar Liigii Awurooppaa irratti hirmaatan  dorgommiiwwan biyya keessaa hunda irraa dhorkamuu akka danda'an kan ibse yoo ta'u, Awurooppaattis ta'e waltajjii addunyaarratti garee biyyaalessaatiin ala ta'uu danda'u  jechuun ibseera. Suppar Liigiin Awurooppaa ammoo ibsa isaa keesssatti, ""Kilaboonni hhundeessan gara fuula duraatti waldaa Kubbaa Miillaa Awurooppaafi FIFa waliin haala hojjechuun danda'amu irratti marii ni taaisu,"" jedheera. Liigichi kilaboota 20 kan hirmaachisu yommuu ta'u, kilaboota hundeessan 12 fi kilaboonni hanga ammaa maqaan isaanii hin eeramiin sadii dafanii itti makamuuf jiru. Dorgommii liigota biyya keessaarraa ammoo  gareewwan shan dorgomanii Suppar Liigii Awurooppaatti makamu. Akka karoorichaatti, Suppar Liigiin Awurooppaa waggaa waggaan ji'a Hagayyaa keessa kan jalqabamu yoo ta'u, taphawwan isaas walakkeessa torbaniirra kan gaggeeffaman ta'u. Kalaboonni hirmaatan 20 ammoo bakka lamatti hiramuun taphawwan dhaqaa galaan kan walfalaman ta'a jedhameera. Ramaddii lamaan keessaa tokkoo hanga sadaffaa bahuun gareeewwan xumuran tapha nuusa xumuraatiif kan darban yommuu ta'u, afraffaafi shanaffaan ammoo walii walii isaaniin waldorgomuun abbaan mo'ate xumura nuusaatti makamu. Suppar Liigiin Awurooppaa akka jedhetti, bifa Shaappiyoonsi Liigii caalaa foyyaa'een maallaqa kan argamsiisu yommuu ta'u, kilaboonni hirmaatanis bu'aa guddaa ittiin argatu jedhameera."	https://www.bbc.com/afaanoromoo/oduu-56798616
sports	W﻿aancaa Addunyaa Kaataar eenyutu injifata? Kompiitarri Biraazil jedha	W﻿aancaan Addunyaa Kaataar guyyoota afur booda eegalamu injifachuuf hiree bala'aa kan qabu eenyu? I﻿njifattuun Waancaa Addunyaa yeroo shanii Biraaziil yeroo dhumaaf kan milkoofte bara 2002 waggaa kudhan har'aati. Kataaritti ni milkoofti tilmaamni jedhu guddaadha. S﻿agantaan koompitaraa hubannaa nam-tolcheen (AI) hojjetu kan dhaabbata OPTA jedhamu tokko, biyyi Laatiin Ameerikaa Biraazil yeroo jahaffaaf injifachuun riikardii ishee fooyyessiti jedha. M﻿oodeeliin tilmaamaa sagantaa koompitaraa kun tokkoon tokkoon taphootaa irratti eenyu akka injifatu tilmaameera. Kana gochuufis sirna tirgaa fi sadarkaa gareewwanii ilaalcha keessa galcheera. Gahumsa gareelee kanaa kan duriifi kan si'anaas qorateera. M﻿oodeelichi gahumsa gareelee faallaa qoratee achiis ramaddiiwwan garee keessaa kan itti aanutti ce'uufi xumuraaf gahuuf bu'aa bahii jiru tilmaama keessa galcheera. A﻿kka tilmaama kanaatti Biraaziil tilmaama olaanaa waancaa kana injifachuu argatteetti. Biraaziil waancaa kana injifachuuf carraa dhibbeentaa 16 argachuun sadarkaa tokkoffaarra teesse. Carraan tapha xumuraaf gahuuf qabdu ammoo dhibbeentaa 25. I﻿tti aansuun sadarkaa lammataarra kan jirtu ammoo biyya Laatin Ameerikaa ishee biroo Arjantiinaadha. Gareen Li'oneel Skaloonii ramaddii C jalatti garee tilmaama guddaa argattedha. Waancaa kana injifachuufis hiree dhibbeentaa 13 argate. I﻿tti aansee Faransaay dhibbeentaa 12'n, Ispeen dhibbeentaa sagaliin, Ingilaandis akkasuma dhibbeentaa sagaliin tilmaama hanga shanii irra taa'aniiru. F﻿aransaay carraa ramaddii ishee keessaa darbuun Biraaziil kan waancaa injifachuun tilmaama jalqabaa argatte ni caalti. Faransaay dhibbeentaa 91'n hiree ramaddii keessaa ce'uu yoo argattu, kan Biraaziil ammoo dhibbenetaa 89. B﻿ara 2018'tti xumuraaf geessee Faransaayiin kan injifatamte Kirooshiyaan tilmaama akka bara kaanii dorgomtuu jabaa taati jedhu hin arganne. Gareen kun xumuraaf gahuuf hireen argattu dhibbeentaa afur qofa. Gareeleen xumuraaf gahuu mal jedhaman 11 dha.	https://www.bbc.com/afaanoromoo/articles/c1r3n525q2ro
sports	Pirimyeer Liigii Ingiliiz: 'Goolii 4-1 injifatamuu keenya ibsuun akkaan ulfaata' - Kiloop	"Taphni Piriimiyeer Liigii Ingiliz shaampiyoonaa bara darbee Liivarpuuliifi kan barana liigicha dursaa jiru Maanchistar Siitii gidduutti taphatame injifannoo Siitii 4-1 goolabame. Siitiin dirree Liivarpuul Anfiilditti yeroo injifatu erga bara 2003 kun kan jalqabaati. Peep Gaardiyoolaan ammoo yeroo jalqabaaf leenjisaa Siitii ta'uun Anfiilditti argaman. Walakkaa jalqabaa tapha kanaan gareen lachuu goolii osoo hin galchiin boqonnaa bahan. Ta'us garuu Siitiin rukuttaa peenaalitii argate Gundogaan galchuu osoo hin danda'aiin hafeera. Boqonnaa booda taphni jalqabamee daqiiqaa afuritti Gundogaan goolii jalqabaa galche. Liivarpuul rukuttaa peenaalitii argatee Moo Saalaan lakkoofsiseen qixxee ta'uu danda'us, dogoggoroota goolii eegaan Liivarpuul kan miidhamaa deebi'e Alisan Beeker hojjeteen Siitiin gooliiwwan biroo sadii galchuun injifannoo murteessaa ta'e argate. Injifannnoo kanaan Siitiin qabxii shaniin kan lammaffaarra jiru Maanchistar Yunaayitid dursaa jira. Siitiin osoo tapha tokko harkaa qabuu, Liivarpuuliin ammoo qabxii 10'n dursuu danda'eera. Leenjisaan Liivapuul Kiloop, BBC Sport'tti yoo himan ''tapha gaarii fi dogoggora guddaan daawwadhe. Tapha kamuurratti dogoggoroota akkasii yoo raawwattu, gooliin sirratti lakkaa'amuu hin oolu.'' Taphni walakkaa jalqabaa gaarii akka ture dubbatan Kiloop. Boqonnaa booda tooftaa jijjiiratanii galan, nutimmoo sarara gidduutti sochii gahaa gochuu hin dandeenyee jedhan. ''Kubbaa miilaa taphannetti gammadeera. Goolii 4-1 injifatamuu keenya ibsuun akkaan ulfaata.'' Leenjisaan Siitii Peep Gaardiyoolaa gama isaan boqonnaa booda ''gahumsaan taphni taphanne adda addummaa uumeera'' jedhan. ""Waggoota hedduuf asitti injifachuu hin dandeenye ture. Yeroo itti aanu bakka uummatni jirutti injifanna jedheen abdadha. Anfiild qormaataan kan guutame jedhan. Injifannoo barbaachisaa ta'e ta'us dubbatanii taphoota walitti aanan 10 injifachuun addadhas jedhaniiru."	https://www.bbc.com/afaanoromoo/oduu-55976511
sports	Paappaa Buubaa Diyoop: Taphataan Senegaal, Fulhaam fi Portsmouth ganna 42tti du'e	"Kilaboota akka Fulhaam, West Haam, Barmiingihaam fi Portsmouth'f taphataa kan ture taphataan sarara gidduu duraanii Senegaal umriisaa waggaa 42tti du'aan addunyaa kanarraa boqote. Paappaa Buubaa Diyoop taphoota piriimerliigii 129 irratti hirmaateera. Bara 2002 Waancaa Addunyaa irratti goolii inni tapha jalqabaa irratti galcheen biyyi isaa Senegaal 1 fi 0'dhaan Firaansi injifatteetti. ""Yeroo tokko goota waancaa addunyaa kan ture, yeroo hunda goota waancaa addunyaa kan ta'e'' jechuun Fifa'n miidiyaa hawaasummaasaarratti barreesseera. Kilabiin Fulhaam ''kun waan akka nama qoruu fi gadda guddaadha'' jechuun tiwiitara isaarratti barreesse. Diyoop Waancaa Addunyaa bara 2002 irratti tapha nuusa xumuraa irrattis goolii galchuun milkaa'ee ture. Dorgommii tapha Waancaa Biyyoota Afriikaa irrattis yeroo afur hirmaateera. Bara 2013 garuu addunyaa kubbaa miilaa keessaa ba'e. Kilaba Portsmouth kan Harry Redknapp hoogganaa turan cinaa goruun waancaa bara FA bara 2008 akka argataniif gumaacheera. ''Inni nama amala ajaayibaa qabuudha. Nama yeroo mara gammadu, nama naamusa qabuu fi qaama guutuu akkasumas ejjennaa gaarii qabuudha'' jechuun BBC'tti himan Redknapp. ''Nama miiraan ariifatee tarkaanfii fudhatu miti. Qaama guddaa waan qabuuf dirree keessatti waan nama sodaachisu fakkaata. Garuu inni akkas miti. Yaadaan maatiisaa hunda biran jira,'' jechuun waa'eesaa ibsan. Pirezidaantiin Senegaal Maakii Sool, Diyoop dhabuun biyyasaaniif gadda guddaa ta'uu ibsan. Taphataan sarara gidduu Liivarpuul Saadiyoo Maanee ammoo ''Paapaa Buubaa, du'a kee dhagahuutti onneen kiyya cabdeetti. Osoo nagaa nutti hin dhaamin deemtus yoomuu onnee keenya keessa jirta,'' jechuun Inistaagiraamii isaarratti barreesse. Paappaa Buubaa Diyoop dhibee maaliin akka du'e wanti ibsame hin jiru."	https://www.bbc.com/afaanoromoo/oduu-55126937
sports	'Maanchestar Siitii seenuf hamma xiqqootu na hafee ture'- Kiristiyaanoo Ronaaldoo	"Kilaba isaa duraanii Manchestar Yunaayitiditti osoo hin makamin dura Manchestar Siitii galuuf fiixerra gahee akka ture hime. Kirataanon miidiyaa Talk TV irratti dhiyaachun kilabichi akka isaa dhiibaa jiru dubbachuun isaa torbee kana mata dubbii ta'ee ture. Kilaba Manchestar siitii seenuf akka ture kan himu, ""Dhuguma achitti makamuuf baay'ee dhiyaadhen ture"" jedhe. Kiristaanoo Ronaaldoo Hagayya 2021 kilaba Juventus irraa waggaa 11 booda kilaba isaa duraanii Manchestar Yunaayitiditti deebi'e. Yeroo sana leenjisaa Maanchestas Siitii kan ta'e Pep Gariyoolan qunnamee Kiritiyaanonis tole jedheenii akka turetu himame. Boodarra leenjisaa Yunaayitid duraanii Aleeksi Fargusan waliin erga mariyatanii booda gara kilaba isaa duraanitti deebi'uu hime. ""Fargusan waliin dubbannee, Manchestar Siitiitti makamuun siif hin ta'u naan jedhe. Anis tolen jedheen,"" jedhe Kiritiyaanon. Waa'ee taphattoota dargaggoonni ilaalchanis ta'ee ogummaadhan baay'ee akka dhimmanii hin hojjanne dubbate. Namoota umuriin isaan dursaniif illee ""kabaja hin qaban"" jechuun komate. ""Fedhiin isaanii adda. Akka natti fakkaatutti waan hundumaa salphisanii ilaalu... dhimma hin qaban. ""Tapahattoota muraasa Manchestar Yunaayitid keessa jiran qofan osoo hin taane, kanneen liigii addunyaarra jiran maraadha, dargaggoonni amma jiran kan yeroo kiyyaa irraa adda. ""Garuu isaan komachuu hin dandeessu, sababni isaa qaamuma dhaloota ammaatti waan ta'eef, teekinolojiin ammayyaas isaan harkisa,"" jedhe. Garuu ammoo dargaggota keessaa kan Kiritaanon jaju akkauma isaa dhalataa Portugaal kan ta'ee fi Manchestar Yunaayitidif tapahatu Diyaagoo Daalot dha. \nLisaandiro martineez fi Kaasimiiron dargaggooota Kiristiyaanon jaju keessayi. Kiristiyaanoo Ronaaldoo akkuma Yunaayitiditti deebi'een  leenjisaa kilabichaa kan ture Olegonar Soolshayer kaafamee Raaf Rangnik bakka bu'e. Leenjisaan haaran kun muudamuu isaa Kiristiyaanon hin jaalanne. ""Namni kun leenjisaa hin turre. Kilabni guddaan akka Maanchestar Yunayitid leenjisaa ispoortii [kana] fiduun isaa ana qofa osoo hin taane addunyaa maratti gaaffii ta'ee ture"" jedhe. Sana dura waa'ee leenjisaa kanaas homaa akka hin beekne dubbate. Waa'ee leenjisaa kanas homaa akka hin beekne dubbate. Kiristiyaanon taphattoota kilabichaa duraanii Waayinii Ruuni fi Gaari Neevil qeeqee ture. Sababni isaa ammoo taphattoonni kun amala Ronaaldon agarsiisu irratti qeeqa waan isa irratti dhiyeessaniifi."	https://www.bbc.com/afaanoromoo/articles/cjq70387400o
sports	Taphataan seena qabeessi Biraazil Peleen hospitaala seene	Taphataan Biraazil seena qabeessi Peleen hospitaala seene. Haa ta’u malee, dhimmi mana yaalaa isa geesse ‘’arifachiisaa’’ miti jechuun intalli isaa himte. Dhiitoo qaama isaarratti baheen Peleen Hospitaala Albart Ayinistaayin Saa’o Poloo jiru geeffamuu gaafa Roobii ESPN Biraazil gabaasee ture. Intalli isaa Keeli Naasimento fuula Inistaagiraama ishee irratti barreessiteen waan hamaatu isa qunname miti jechuun ibsite. Fulbaana keessa mar’umaan isaa keessaa xannachi akka bahu taasifamee ture. Eegasii hospitaalatti yaala irra deddeebiin hordofu qaba. ‘’Miidiyaan har’a waa’ee fayyaa abbaa kiyya ibsu,’’ gabaasa baasaa jiru jechuun himte intalli isaa kuni. Haa ta’u malee, inni ''wal’aansa fayyaa idilee hordofuutti jira.'' ''Waggaa haaraaf [kan faranjootaa] achi nan deema. Suuraa isiniifan qooda,'' jette. Akka gabaasa ESPN Biraaziilitti taphataan ganna 82 rakkoo fayyaa onnees qaba. Wal’aansi taasisu furmaata argamsiisaa hin jiru jechuunis gabaase. Peleen taphataa Biraazil galchii hedduu galchuun dursuudha. Taphoota 92 irratti galchiiwwan 77 kan galche yoo ta’u taphattoota biyyattii 4 Waancaa Addunyaa afur irratti galchii lakkoofsisan keessaa tokkodha.	https://www.bbc.com/afaanoromoo/articles/cxerp51v1mpo
sports	Mana Murtii US: Leenjisaan kun tapha booda dirree keessatti kadhanaa gaggeessuu isaatiif adabamuu qabaturee?	"Manni Murtii Ol aanaa US Wiixata kaleessaa falmii seeraa leenjisaa kubba miilaa Ameerikaa tapha garee M/barumsaa sadarkaa lammaffaa isaan booda walakkaa dirreetti mirga kadhachuun qaba jechuun himate dhaggeeffate. Mana murtichaatti sagalee caalmaa kan qaban sirna ganamaa kan leellisan ammoo seera amanataa ofii ibsachuu mana barumsaa uummataa keessatti daangessu fayyadamuun himaticha bal'isuu danda'u. Yooseef Keneedii jalqaba yaada tapha m/barumsaa sadarkaa lammaffaa isaanii gaggeessaniin booda kadhachuu qaba ture. Kunis erga televizhinii irratti fiilmii 'Facing Giants' jedhu bara 2006 hojjetame bahe kan leenjisaan tokko kadhachuun qajeeltoo amantaa Kiristaanaas taphattota isaatti himuun garee isaa dorgommii shaampiyoonshippii mootummaaf dhaaqabsiise ilaaleeti. Keneediin mana barumsaa sadarkaa lammaffaa Biremetan kan magaalaa Waashingitan keessatti argamtu keessatti hojii leenjisummaa argachuuf yaadaa ture. Garuu muuxannoo leenjisummaa xiqqaa qaba. Haati warraa isaa mana barumsaa naannichaa tokko keessa hojjetti. Innis human waraana galanarraa keessa waan tajaajileeruuf kunis ilaalameefi hojichi  kennameef. Innis hojicha erga fudhatee waggoota torba hojjechaa yeroo turetti taphaan booda yeroo hundaa kadhataa ture. Yeroo tokko tokko qofaa isaa yeroo kaan ammo taphattootsa isaa waliini. Kuni garuu bara 2015 yeroo leenjisaan garee morkataa akkas gochuu akka hin qabne daariktera mana barumsaa Biremerton hubachiisu jijjiirame. mManni barumsichaas kadhannaan mana barumsaa keessatti gaggeesitu seerota US amantaa maneen barnootaa uummataa keessatti akka hin gaggeeffamne cabseera jechuun hubachiisan. Haa tahu malee Kenediin kanas diduun ji'a Onkoloolessaa keessa taphni yeroo xumuramu dirree keessattikadhannaa gaggeesse. Deeggartootni baay'een itti marsuun ilaalaa turan. Leenjisaan kunismiidiyaa biyyattii irratti beekaman. Kanaaf manni barumsaa isa boqonnaa wagga baaseen. Xumura bara dorgommichaatti kontiraata isaa haaressuu dhiisuun manni barumsaa Biremerton mirga heraa amantaa barbaade hordofuu na jalaa dhiibeera jechuun himata bane. Guutummaa biyyattii irrattis dhagahame. Haala Kanaan falmii seeraa wagga jahaa irra turuun Heera US, Haareffame jalqabaa keessatti kallattii adda addaan akka ilaalamu taasiseera. Kunis mirga yaada ofii bilisaan ibsachuu fi amantaa barbaadan hordofuuti. Gama biraan ammoo amantaan mootummaadhaan akka hin hundeeffamne ammo ni dhorka. Dhaddacha Wiixata darbee irratti abbaan seeraa leenjisaa kanaa Kenediin akka lammii dhuunfaa tokkootti hojii isaa yeroo xumure kadhata godhe. Manni barumsaa Biremerton ammoo ilaalacha amantaa isaa kanaafi yaada isaa bilisaan ibsachuu isaaf mirga heerri kenneef dhiibuun  isa adaban jedhe. Abbaan seeraa mana barumsichaa ammoo gochaan Kenedii kan dhuunfaan olidha. Barattootaa fi ispoortessitoota mana barumsichaa amantaa garaagaraa qaban irratti dhiibbaa hamaa qabaata jechuun falme. Abbootiin seeraa mana murtichaa sagal himata bitaa miraa dhiyaate sa'a lamaa oliif ilaalaniiru. Manni Murtii Ameerikaa amantaa fi mootummaa addaan baasera Sararii seeraa akkasiin taa'e kun mana murti ol aanaa mirga heeraa tiksuu waliin wal qabatees galtee godhatee ilala. Himanni kunis tarkaanfii sana of keessaa qaba. Abbootii seeraa waan ganamaa leellisan gaaffiin kaasan akuma jirutti tahee manni murti kun gara Kenedii goruun waan murteessu fakkaata. Gaaffiin jiru manni murtichaa daangaa amantaa ofii mana barumsaa keessatti ibsachuu kana dura ture akkamiin ilala kan jedhudha. Kun waggoota hedduu dura miseensa kongirensii Dimokiratik kan ture Jamii Raaskiin Meerilaandi irraa mana barumsaa Biremertoniif dhaabbachuun falmaa ture ibsa miiddiyaaf kennee ture. ''Hanga qormaanni herregaa  cimaan mana barumsa  keessa jirutti mana barnootaa mootummaa keessas kadhannan ni jiraata, '' jedhe. ''Qabxiin keenya hojjettootni fi qondaalonni mana barumsichaa kadhannicha keessatti hirmaachuu hin qaban kan jedhudha,'' jedhe. Sabani isaas namootni akka kadhataniis kan waamtu yoo tahe daangaa mootummaaf amantaa adda baasu cabsuudha jedhe. Himannii fi falmiin seeraa wal fakkaataan seenaa Ameerikaa keessatti yeroo adda addaa gaggeeffameera. Manni murtichaa garuu ifatti kadhannaa gaggeessuu maneen barnootaa keessatti heeraan ala jechuun murteessaa ture One of the foundational religious establishment cases dates to 1971's Lemon v. Kurtzman, which held that laws must have a ""secular legislative purpose"" and set up a three-part test to determine whether they survived constitutional muster. The increasingly conservative court has largely abandoned this ""Lemon test"" in favour of more sympathy toward laws that permit or even support religious expression, but it has not been explicitly overruled by the court. The court could do so - or even overturn more recent legal precedents - in the Bremerton case. Conservative religious freedom advocates are calling for exactly such a move. ""Religious liberty isn't a right to be weird in the corner,"" said Lori Windham, senior counsel with the Becket Fund for Religious Liberty, after Monday's arguments. ""It's a right to bring the deepest, most important truths to public life"". That's a sentiment many of the justices on the Supreme Court seem to endorse - as could be made clear when the decision in this case is handed down later this spring."	https://www.bbc.com/afaanoromoo/oduu-61230517
sports	Gaardiyoolaa: Liyoonel Meesiin tapha kubba miilaa Baarseloonaatti xumura	Pep Gaardiyoolaan taphataan Baarseloonaa Liyooneel Meesiin Maanchister Siitii galuun leenjisaa isaa duraanii waliin walitti dabalama oduu jedhu dhugaa akka hin taane hime. Meesiin tapha kubba miilaa Baarseloonaa keessatti waan xumuru natti fakkaata jedhe. Meesiin hanga ammaatti Baarseloonaaf taphachaa kan ture yoo tahu waliigaltee ganna kana bilisaan bahee kilaba biraa galuus qaba. Gaardiyoolaan Niiw Kaampitti Meesii bara 2008-2012 gidduu leenjisaa tureera. Waancaa Laaligaa sadii fi Shaampiyoonsi Liigii lamas waliin injifatamniiru. Leenjisaan Maanchister Siitii Gaardiyoolaan, Meesiin achuma Baarsaa keessa akka turuun hawwa jechuun carraa Maanchister Siitiif mallatteessuu qaba jedhuuf ibse. Gaardiyoolaan waggoota afur keessatti Baarseloonaa waliin waancaawwan 14 injifachuun ture gadhiisuun Baayir Muuniik kan gale. Baayerni waliinis walitti aansuun waancaa Buundisliigaa sadii injifateera. Maanchister Siitii waliinis waancaa PL lama yoo mo'atu bara kana hanga ammaatti Liiverpuuliin qabxiiwwan 22'n caalameera. Meesiin hanga ammaatti badhaasa Ballon d'Or jahaa fi waancaa Laaligaa 10 akkasumas Shaampiyoonsi Liigii afur mo'ateera.	https://www.bbc.com/afaanoromoo/oduu-51425562
sports	Garee Arjentiinaa Waancaa Adunyaa irratti mirgaan galeef simannaan gootaa taasifame	Gareen Arjentiinaa waancaa Adunyaa mo’ate biyyatti yoo deebi’u simannaan gootaa godhameef. Arjentiinaatti guyyaan har’aa ayyaana tahee akka kabajamuuf mootummaan biyyattii labseera. Uummatni biyyattii miliyoonotaan buufata xiyyaaraa magaalaa Buunes Eyiris hanga Waajjira Olaanaa Federeeshinii Kubba Miilaa Biyyattiitti hiriiruun simataniiru. Taphattootni konkolaataa guddaa irra keessaan banaa taherra bahuun deeggartoota isaanii waliin gammachuu isaanii ibsachaa turan. Sirni gammachuu ibsachuu inni guddaan ammoo magaalaa Boones Eeyires walakkaa siidaa jiru biratti guyyaa kana kan gaggeeffamu taha. Dursaan taphattoota Arjentiinaa Liyonel Mesiin ispoortessaa cimaa adunyaa ‘BBC Sports Personalty’ tahuun filatame. Mesiin Waancaa Adunyaa shanaffaa isaa irratti galchii torba lakkoofsiseera. Waancaa Adunyaa irrattis taphataa cimaa jedhamuun badhaafameera. Arjentiinaan waancaa Adunyaa waggoota 36 booda Kaataaritti injifatte. Gareen xumuraaf dhaqabe Faransaayis yeroo gara biyyatti deebi’an simannaan gootaaf godhamu godhameeraaf. Tapha diraamaan guutame, daqiiqaan 90 jalqabaa qixa 2 fi 2'n xumurame, daqiiqaa dabalataa 30 keessatti 3 fi 3'n xumuramee gara rukuttaa peenaaliititti ce'ame Arjentiinaan gahumsa karra eegaa ishee milkoofte. Arjentiinaan Waancaa Adunyaa yeroo sadaffaaf mo'achuu isheeti. Faransaay yeroo lama mo'atteetti. Waancaa Adunya abara 2026 kan biyyootni 48 irratti hirmaatan Ameerikaa, Meksiikoo fi Kanaadaa keessatti qophaa'a.	https://www.bbc.com/afaanoromoo/articles/cz404l43043o
sports	Arsanaal 4-2 Leeds: Pierre-Emerick Aubameyang erga hatriikii dalage booda Arsenaal galateeffate	Piyeer Emerik Obaamaayaang erga goolii sadii galchuun Liids injifatan booda, Arsenaal ''yeroo cimaa'' dabarse keessa deeggarsa isaaf godheef galateeffateera. Taphataan ganna 31 kun erga harmeen isaa dhukkubsatanii booda, Amajjii keessa taphootni lama jala taraniiru. ''Namni hunduu jaalala anaaf, haadhakoof akkasumas maatii koof agarsiisaa turan,'' jechuun jifataan kun Sky Sports'tti hime. ''Kilabichaafi deeggartoota hundaaf galatoomaa jechuun fedha.'' Obaamayaang galchiisaa qaraa daqiiqaa 14ffaa irratti kan galche oggaa tahu, ka lammeessoo ammoo rukuttaa peenaalitiin galche. Taphataan sarara duubaa Hektor Belariin ammoo goolii sadaffaa boqonnaa bahuun dura galche. Boqonnaa booda deebi'anii hedduu osoo hin turiin, Obaamayaang gooliisaa sadaffaa mataan dhawee galchuun 'hat-trick' dalage. Kunis Pirimeer Liigiirratti isa jalqabaati. Gareen morkataa Liids 4fi 0n durafamuurraa ka'anii goolii lama Struijk fi Koostaa galchaniin, Arsanaaliin sossodaachisuu eegalanii turan. Tahus garuu taphichi 4 - 2 taheen akkasumatti goolabame. Kanaanis Arsenaal sadarkaa Pirimeer Liigiirratti Liids caaluun 10ffaa galeera. Erga ji'aati as yeroo jalqabaaf jalqaba kan hiriire jifataan Arsenaal - Obaamayaang, kilaba Landan kanaaf hagam qaalii akka tahe mirkaneesseera. ''Hatirikiin kun anaaf hiikaa guddaa qaba,'' jedhe taphataan sarara fuulduraa kun. ''Ani nama yeroo hunda cimee hojjetudha. Yeroon dabarse hedduu rakkisaa ture.'' Erguma taphichi tokko jedhee eegalee kaasee, taphataan lammii Gaaboon kun si'oomina guddaan taphachaa ture. Kunis taphataa Arsenaal erga tahee booda yeroo lammataaf hatirikii hojjete - yeroo duraaf tapha tokkorratti goolii sadi kan galche Caamsaa 2019 Liigii Awurooppaarratti, tapha Vaaleensiyaa wajjin taasisan irra ture. Leenjisaan kilabichaa Mikeel Arteettaas taphataa kana jajuuf yeroon dheeraa itti hin fudhanne ture. Taphataan kun milkaa'ina Arsenaaliif taphataa ''furtuudha'' jedhe. ''Goolii Piyeer Emerik Obaamaayaang dhabnee turre. Isas gahumsasaa guutuun arguuf yaadaa turre,'' jedhe Arteettaan.	https://www.bbc.com/afaanoromoo/isportii-56067040
sports	C﻿haampiyoonsi Liigiin Awurooppaa Liivapuuliifi Riyaal Maadriid, Baayer Miiyunikiifi PSG walitti fide	C﻿haampiyoonsi Liigiin Awurooppaa ramaddii kilaboota 16 marsaa itti aanutti darbaniif baaseen falmattoota waancaa bara darbee Liivarpuuliifi Riyaal Maadriid walitti fideera. N﻿aapolii, Ayaaksiifi Reenjers wwaliin kan ramadame Liivarpuul tapha ramaddiin qabxii 15 sassaabbatee gooliin Naappoiliin durfamee lammaffaa ta'uun marsaa kanatti ce'e. R﻿iyaal Maadriid Shaampiyoonaan bara darbee ammoo ramaddii laafaadha jehdamu kan Seeltiik Shakataar Doneesk, fi RB Liipziig keessatti argaman keessaa qabxii 13 sassaabachuun tokkoffaa ta'un marsaa kanatti ce'e. Ramaddiin biraan cimaadha jedhamu kan tapha ramaddii jalqabaa hund akan injiffate Baayeer Miiyuunikii fi sarara fuulduraa sodaachisaa kan qabu hawwii shaampiyoonsi Liigii injifachuu guddaas kan qabiu PSG walitti fideera. Paaris Seenti Jerman [PSG[ V Baayern Munik\nLiiverpuul v Riyaal Maadirid\nRB Leezpizhig v Maanchister Siitii\nBoruushiyaa Doortimondi v Chelsii\nAC Miilaan v Tootenahaam\nEnterakti Firaankifarti v Naappolii\nInter Miilaan v Poortoo\nKilab Biruuj [Club Brugge] v Benefiikaa	https://www.bbc.com/afaanoromoo/articles/c259lx8lv20o
sports	Shaampiyoons Liigii Awurooppaa: Bayern Muunik shaampiyoonaa Awurooppaa tahe	Dorgommiin Shaampiyoonsi Liigii Awurooppaa magaalaa Liisbanitti xumura argate ol aantummaa Kilaba Jarman, Baayerni Munikiin xumurame. Yeroo jalqabaaf waancaaf kan gahe PSG kilaba guddaan Faransaay tilmaama injifachuu guddaa argatee ture. Haa tahu malee Baayerni ol aantummaa taphaa fudhachuun yeroo 6ffaaf waancaa kana injifateera. Kingislii Koomaan tapha kubba miilaa magaalaa Paaris kilaba PSG keessatti eegale daqiiqaa 59ffaa irratti kubbaa Juushoyaa Kiimich irraa ergamteef lakkoofsisuun Bayer Munikiin dura aanse. Leenjisaa Munik Hansii Filikiif halkan addaa ture. Waancaa Bundisliigaa barana mo’atetti Shaampiyoonsi Liigii dabalachuun gammachuu guddaa kenneeraaf. Jalqaba leenjisaa Munik kan turan Nikoo Kovach ari’amnaan  yeroodhaaf hojii leenjisummaa kana fudhatan. Gama biraan taphattoota ciccimoo adunyaa keenyaa keessaa isaan jalqabaa kan jedhaman Neeyimarii fi Kiliyaan Embaappeef halkan gadda guddaa ture. Taphattootni kunneen dandeettii kubbaa miilaa jabaa qaban tapha kana irratti ni agarsiisu jedhamee eegamaa ture. Tahus taphataa cimaa dorgommii tapha xumuraa kanaa kan tahe karra eegaan Munik Maanu’el Nuwer carraa isaaniif kennine. Munik waancaa Shaampiyoonsi Liigii kana yoo mo’atu bara dorgommii tokkotti tapha hundaa kilebii mo’atee waancaa kanaaf dhaqqabe tahuun kilaba jalqabaa tahuu isaati. Munik kutannoo fi qindoomina guddaan taphicha mo’atan. Leenjisaan isaanii Filik gahee ol-aanaa qaba. Taphoota 21 osoo hin mo’amiin akka xumuran taasiseera erga leenjisummaatti dhufee. Munik kileba guddaa addunyaa kanaa keessaa kan tahe Baarseloonaa 8fi 2’n mo’atee ture kan waancaa Shaampiyoonsi Liigiif gahe. Leenjisaa Filik galchii injifannoo tokkittii kan lakkoofsise Koomaan, Ivan Perisch kan gahumsa gaarii irra jiru dursuun ture carraa kan kenneef. Kanaanis milkaa’eera. Rooberti Lewandowiskiin bara kana galchii Shaampiyoonsi Liigii 15 qaba. Kiristaanoo Roonaaldoo [17] malee taphataan bara dorgommii tokkotti isaa ol lakkoofsise hin jiru. PSG’n waancaa Liig 1 Faransaay injifachuun hawwii kilabicha yeroo dheeraa kan tahe dabalachuuf yaalus hin milkoofne. Taphataan sarara ittisaa fi dursaan taphattootaa PSG Tiyaagoo Silvaan kaleessa tapha xumuraa isaa kilabichaaf taphate. Bayerni Muunik waancaa kana yeroo 6ffaaf injifachuun kilaba Riyaal Maadirid fi AC Miilaanitti aanuun Liiverpuul waliin ammoo wal qixxaachuun sadarkaa 3ffaa irra jira.	https://www.bbc.com/afaanoromoo/oduu-53886014
sports	S﻿enegaal injifannoo Ikkuuwaador yaadannoo Paappaa Buubaa Diyooppiif oolchite	Taphattootni Senegaal injifannoo Ikkuwaadoor irratti argatan yaadannoo taphataa duraanii biyyichaa Paappaa Buubaa Diyooppiif akka tahu himan. Kibxata kaleessaa biyyi Afrikaa Lixaa Senegaal, morkattuu ishee Ameerikaa Kibbaa, Ikkuwaadoor 2 fi 1’n injifachuun garee ishee keessaa gara biyyoota 16tti makamte. Senegaal tapha itti aanu morkattuu jabduu kan taate Ingilaandi waliin kan taphattu yoo tahu, taphni kun waggaa lammaffaa du’a taphataa sarara gidduu umurii wagga 42’n boqatee irra oole. Waggaa 20 dura Senegaal Faransaayiin yeroo injifattu tapha jalqabaa isaa irratti Diyooppi galchii injifannoo lakkoofsisee ture. Senegaal kunoo wagga 20 booda Waancaa Adunyaa irratti garee ishee keessaa darbuu dandeesse. Dursaan taphattota Senegaal Kaaliiduu Kuulibaaliin tapha Ikkuwaadoor waliin taphatan irratti irree isaa irratti kan hidhatu [armband] adda tahe lakkoofsa ‘19’ qabu hidhatee gale. Kun lakkoofsa uffata Diyooppi ture. Kuuliibaaliin galchii injifannoo Ikkuwaadoor irratti lakkoofsisuun taphataa cimaa tapha kanaa [man of the match] tahuun badhaafameera. Badhaasa isaa kana yaaddannoo Diyooppiif akka tahuuf maatii isaaf dabarsee kenne. ‘’Guyyaan yaadannoo du’a isaa kun maatii isaaf baay’ee barbaachisaa akka tahe ni beekna,’’ jedhe taphataan sarara ittisaa Cheelsii Kuulibaaliin. ‘’Yaadannoo isaaf gochuu barbaanne, yeroon ijoollee ture akkan abjuu akkasii qabaadhu na godheera. Taphataa jabaa tahuu isaaf yaaddannoo gochuu barbaanne. Kubba miilaa Senegaal keessatti taphataa seena qabeessadha,’’ jedhe. Diyooppi biyyi isaa Senegaal Waancaa Adunyaa Kooriyaa Kibbaa Fi Jaappaan qopheessan irratti nuusa xumuraaf dhaqqabsiiseera. Kun ammoo Afrikaa irraa biyya Afrikaa lammaffaa sadarkaa kanaaf dhaqqbde ishee taasiseera. Isa dura Kaameeruun bara 1990 sadarkaa kana irra gahuun biyya Afrikaa jalqabaa taatee ture. tti aansuun biyya lammaffaa ishee taasisa. Diyooppi kileboota Ingilizii akka West Haam, Fuulhaam, Birmiingihaamii fi Poortismaawuziif taphateera. Akka gareetti maatii keenyaafi maatii Paappaa gammachiisuuf tapha murteessaa ture jedhe.Taphni erga xumuramee taphattootni Senegaal baanerii suuraa Diyooppi ofirraa qabu qabatanii gammachuu isaanii agarsiisaa turan. Xumura tapha waancaa Afrikaa bara 2002 irratti Diyooppi galchii sadii lakkoofsisee ture. Baanerii isaan qabatan kunis ‘’9Leenci dhugaan tasumaa hin du’u’ jedha. Yeroo sana dursaa taphattootaa kan ture Aliyuu Siiseen ammoo amma garee Senegaal leenjisuun sadarkaa kanarra dhaqqabsiise. Bara darbe kana Waancaa Afrikaas garee kana leenjisuun injifataniiru. Amma Waancaa Adunyaa irratti seenaa haaraa galmeessaa jiru. Senegaal taphataa cimtuu fi galchii 34 biyya isaaf lakkoofsisuun jalqaba irra jiru Sadiyoo Maanee miidhaman dhabuun Waancaa Adunyaa Kaataar kana irrtai hirmaataa jiru. Maaneen tapha dursuun taphattoota Senegaaliif dhaamsa dabarseera. Qaamaan nu gidduu jiraachuu baates yaadaan nu waliin jira jedhe Kuuliibaaliin waa’ee Maanee yoo dubbatu.	https://www.bbc.com/afaanoromoo/articles/cy0n5dd71d8o
sports	I﻿sterliing hattoonni mana isaa cabsanii waan seenaniif waancaa addunyaa dhiisee Ingilaanditti deebi'e	T﻿apahataan sarara fuulduraa Ingilaand fi kilabii Chelsif taphatu Rahiim Isterliing garee Ingilaand waliin dorgommii waancaa addunyaaf Qataar kan ture yoo ta'u hattoonni manasaa cabsanii erga seenanii booda gara Ingilaandi deebi'e. G﻿aree Ingilaand keessatti taphattoota collee abadataman keessaa kan ta'e Isterliing, dorgommii waancaa addunyaa Qataar irratti tapha biyyisaa hanga ammaatti tapahatte afur keessaa lama qofarrati hirmaatee dhiisee deeme. T﻿aateen kun kan isa mudate Sambata darbe yoo ta'u, osoo maatiin isaa mana keessa jiranii gareen hidhatan manasaa cabsanii seenuun guddoo isa rifaasise. H﻿oogganaan Kilaba Ingilaand Gareth Southgate, erga Ingilaand Dilbata kaleessaa Senegaaliin 3 fi 0n injifattee oduun kun dhugaa ta'uu mirkaneessan. '﻿'Yeroo garii jireenya keessatti wantoonni kubbaa miilaa nuuf caalan jiru. Dhimmi maatii keenyaa dursa argachuu qaba,'' jedhe Southgate. R﻿ahiim Isterliing ijoollee sadi qaba, taateen kun osoo isaan mana keessa jiranii mudate. H﻿iriyaan Isterliing kan garee Ingilaandiif waliin taphatan Declan Rice tapha kaleessaa (Dilbata) booda yaada kenneen akkas jedhe. '﻿'Ganama kana ciree irratti argeen ture. Yeroo muraasa booda hoogganaan keenya rakkoo maatiitu isa mudate nuun jedhe. Nutis ergaa ergineef.'' I﻿ngilaand tapha kaleessaan Senegaaliin erga mo'attee booda tapha itti aanu Firaansi waliin akka tpahattu beekameera. Kunis Sambata dhufu ta'a. G﻿aree Ingilaand dhiisee kan biyyatti deebi'e Isterliing qofa miti, gaafa Sadaasa 30 taphataan sarara ittisaa Arsenaal Ben White sababa dhimma dhuunfaaf garecha dhiisee biyyatti deebi'e. W﻿aggaa lama dura gareen hidhatanii socho'an Kaaba Dhiha Landanitti manneen taphattootaa fi namoota bebbeekamoo cabsanii seenuun shakkaman hidhamaniiru. Yeroo sanas mana Isterliin cabsuuf yaalanii turan. Taphataan umrii ganna 27 kilaba Chelsiif fuuldura irra taphatu Rahiim Isterliing waancaa addunyaa Qataar wayita Iraan waliin eegalan goolii biyyisaa galchite ja'a keessaa innis qooda qaba. T﻿apha itti aanurratti Ameerikaa waliin wayitaa 0 fi 0n ba'anis tureera. E﻿rga inni dhiisee biyya deemee hoogganaan garechaa bitaa fi mirgaan fuuldura irra Marcus Rashford fi Phil Foden hiriirseera, gidduun Harru Kane. G﻿areen Ingilaand taphoota gurguddoo akkanaarratti Rahiim Isterliing abdata.	https://www.bbc.com/afaanoromoo/articles/cx9epppnrn8o
sports	Biraazil penaalitiin Kirooshiyaan mo'amtee Waancaa Addunyaan ala taate	Biyyi kubbaa miilaan maqaa guddaa qabdu Biraazil Kirooshiyaan injifatamtee Waancaa Addunyaa Kaataar qopheessaa jirtuun ala taate. Tapha hirboo maayii [nuusa xumuraa] biyyoonni lamaan taasisan yeroo idilee daqiiqaa 90 keessatti galchii malee xumurame. Yeroo dabalataa daqiiqaa 30 keessatti garuu biyyoonni lamaan tokkoofi tokkoon xumuran. Biraaziliif Neyimaar lakkoofsisee osoo hin turiin Kirooshiyaaf jijjiiramee kan seene Pektovich lakkoofsise. Penaalitiidhaan garuu Kirooshiyaan 4fi 2’n Biraazil injifachuun dorgommiin ala gooteetti. Galchiin Neyimaar galche galchiiwwan 77 taphataan beekamaa Biraazil Pelee biyya isaaf galchen isa qixxesseera. Biyyoota 16 keessaa Jaappaan rukuttaa adabbii xumuraan mo'attee kan dabarte kirooshiyaan, abbaa Arjantinaafi Neezarlaand keessaa mo'ate morkatti. Akkuma yeroo kaanii biyyoota waancaa kana ol kaasu jedhamanii eegaman keessaa tokko Biraazil turte. Kirooshiyaan Waancaa Addunyaa waggaa afur dura Raashiyaatti qophaa’e xumura geessee Faransaayin mo’amtee waancaa dhabuun ishee ni yaadatama. Wal morkiin Waancaa Addunyaa Kataar qopheessite diraamaan guutamee itti fufeera. Jimaata galgala sa’aatii afur irratti Arjantiinaan Neezarlaandiin morkatti.	https://www.bbc.com/afaanoromoo/articles/c6p8j76d66go
sports	Tookiyoo 2020: 'Olimpikiin Tookiyoo shakkii tokko malee ni gaggeeffama' - Pirezidaanti Olompikii	Pirezidaantiin Olompikii Tookiyoo Seekoo Haashimotoo dorgommichi barana gaggeeffamuunsaa dhibbaa dhibbatti mirkana jedhan. Haata'u malee dorgommiin kun sababii koronaavaayirasiitiif jecha doowwattoota malee akka gaggeeffamutti ''qophaa'uu qabaata'' jechuun akeekkachiisaniiru. Olimpikiin Tookiyoo achi dabarfameefi Adooleessa 23 eegaluuf jedhu guyyoota 50 qofatu hafe. Jaappaan sababii weerara koronaavaayirasitiin ammaan tana kutaaleen biyyattii 10 tahan labsii muddamaa jalatti argamu. Haashimotoon BBC Sportiitti akka himtetti, ''Olompikiichi gaggeeffamusaatiif harka 100 mirkana, kanas ni raawwanna.'' Hasawa gaazexeessituu BBC Sport Laawuraa Iskootitti wayita dubbateetti, ''ammatti gaaffii sirriin attamiin qophii baayyee nagaafi taphoota nagummaansaanii eegaman gaggeessuu dandeenyaa kan jedhudha. ''Ummanni Jaappaan baayyee sodaataa jira. Haaluma walfakkaatuunis waa'ee Olimpikii wayita haasoofnu tarii nutti aaruu danda'u ta'a. Tarii kanatu sagaleen mormii Olimpikiin Tookiyoo gaggeessuu irratti akka ol ka'ee dhagahamu godhe jedheen yaada.'' Rakkoo guddaan haala nuti itti sochii namootaa to'annuufi itti sirreessinuudha kan jedhan qondaalli kun, ''yoo wayita qophii sanatti weerarri balaa ykn haala atattamaa qaqqabsiisa jedhamee kan yaadamu mudatu ta'e, qophicha doowwattoota malee gaggeessuuf qophaa'uy qabaanna,'' jedhan. ''Nuti hanga danda'ameetti haala hawwataa fi bakka ummata biyya biraarraa dhufuufi kanneen Jaappaan keessaatiif lafa naga-qabeessa ta'e uumuuf hojjataa jirra,'' jedhan. Taphoota Olimpikiis tahe Paaraalimpikii Hagayya 24 eegalamu irratti doowwattoonni idil-addunyaa kamuu akka hirmaataniif hin hayyamanme. Jaappaan keessatti dambaliin weerara haaraa baatii Eblaa keessa kan eegale yoo ta'u, eddoowwan biyyattii tokko tokkoos sababiidhuma kanaatiin hanga Waxabajjii 20tti uggura jala akka turan taasifameera. Biyyattii ummatasheetii talaallii kennuu kan eegalte biyyoota guddatan kaan booda baatii Guraandhalaa keessa yoo ta'u, hanga ammaattis ummata biyyattii %3 qofatu guutuummaan talaalame jedhameera. Doowwattoonni biyyoota biraa jiraachuu dhabuun ''baayyee murtee cimaadha'' garuu negeenya qophichaatii waan barbaachisaadha jedhan pireezidant Haashimootoon. ''Atileetota hedduuf tapha kanarratti hirmaachuun carraa jireenya keessatti argamu isa duwwaa tahuu mala. Maatiifi hiriyoota si deeggaran ofbiraa dhabuun baay'ee nama dhukkubsa. Kuni anaafis dhukkubbuu natti taheera.'' Kana malees biyyoota kamtu gara Jaappaan akka dhufaniifi dhorkaman ilaalchise murteessuu kan qabu motummaa Jaappaani jedhaniiru. ''Eenyu akka gara Jaappaan dhufu ilaalchisee kan mootummaan murteessudha.'' Yoo biyyoonni sababii ulaagaalee motummaan kaa'u guutuu dhabuun gara Jaappaan deemuu hindandeenyee ta'e ammoo, isarratti waan Koreen Olompikii Idil-Addunyaafi IPCn jedhan dhagahu qabnas jedhan.	https://www.bbc.com/afaanoromoo/oduu-57338022
sports	Tuur Dii Ruwaandaa: Lammiin Eertiraa Naahoom Zara'ayi bishkilieetiidhaan filatamee badhaasa argate	Drorgommii Tuur Dii Ruwaandaa kaleessa guyyaa sadaffaaf gaggeeffameen lammiin Eertiraa Naahoom Zara'ay bishkiliitiidhaan qabxii ajaayibsiisaa galmeessisuun badhaafameera. Dorgommii gulantaa sadaffaa magaalaa Niyaanzaa irraa hanga Giikumbiitti fageenya kiilomeetira 171.3 dheeratu irratti taasifameen Kilabii B and B jedhamu bakka bu'ee kan dorgome lammiin Firaansi sa'atii 4, daqiiqaa 23 fi sekondii 57n xumuruun tokkoffaa ba'eera. Kilabii Tireengaanuu jedhamuuf kan dorgomu lammiin Eertiraa Matkal Iyyoob ammoo sa'atii walfakkaataadhaan xumuruun sadarkaa shanaffaa ba'eera. Dorgommii Tuur Dii Ruwaandaa kaleessa guyyaa sadaffaasaaf gaggeeffameen lammiileen Eertiraa Naahoom Zara'ay 12ffaa, Seellaa Waldasillaasee 13ffaa, Mahaarii Tawaldee 23ffaa, Toomaas Gooyitoom 51ffaan xumaraniiru. Dorgommii hanga kaleessaatti guyyaa sadi gaggeeffameen Kilaba Madlin jedhamuuf kan dorgomu Saanchaz Chargaaraa Birayaan, dorgommicha sa'atii 10, daqiiqaa 5 fi sekondii 2'n dursaa jira. Saanchaz waliin sa'atii walfakaataa galmeessisee kan jiru lammiin EertiraaMatkal Iyyoob sadarkaa 9ffaa, sekondii 6'n Saanchaz irraa duubatti hafee kan jiru Naahoom Zara'ay sadarkaa 10ffaa irratti argamu. Dorgommii kanaan badhaasa dargaggoota bishkiliitiidhaan collee ta'aniif kennamuuf ammoo lammiileen Eertiraa sadi sadarkaa 1ffaa hanga 10ffaa jiru keessa galaniiru. Haaluma kanaan dorgommiiwwan hanga ammaatti gaggeeffaman sadan irratti sa'atii 10, daqiiqaa 5 fi sekondii 08 kan galmeessise Naahoom Zara'ay tokkoffaa ta'eera. Lammiileen Eertiraa biroon Seellaa Waldasillaasee fi Mahaarii Tawaldee walduraa duubaan sadarkaa ja'affaa fi torbaffaa qabataniiru. Haaluma walfakkaatuun lammiileen Eertiraa badhaasa, 'nama Afriikaa bishkiliitiin cimaa ta'eef' kennamuuf sadarkaa hanaga kudhanii jiru keessa galaniiru. Gama kanaan ammoo Matkal Iyyoob fi Naahoom Zara'ay tokkoffaa fi lammaffaa ta'uun kan dursan yoo ta'u, Seellaa fi Mahaariin ammoo lammii Afriikaa Kibbaa Maayin Keentinitti aanuun afraffaa fi shanaffaarra jiru. Dorgommiin Tuur Dii Ruwaandaa guyyoota saddeetiif kan gaggeeffamu yoo ta'u, dorgomtoonni waliigalatti fageenya kiilomeetira 913.3 ta'urra bishkiliitii oofuun waldorgomu. Dorgommiiwwan bishkiliitii Afriikaa keessatti gaggeeffaman keessaa dorgommiiwwan lamaan Tuur Dii Ruwaandaa fi Gaaboon keessatti kan gaggeeffamu Tirooppikaale Amiisaa Boongoo jedhaman qofatu ulaagaa Yuuniyenii dorgomtoota bishkiliitii idil-addunyaa (UCI) guutanii jiru.	https://www.bbc.com/afaanoromoo/oduu-56990997
sports	Waancaa Addunyaa: Morookoon Ispeen injifachuun gara nuusa xumuraatti dabarte	Waancaa Addunyaa Kataaritti adeemsifamaa jiruun Morookoon Ispeen penaalitiidhaan injifachuun gara nuusa xumuraatti dabarte. Biyyoonni lamaan yeroo idileefi yeroo dabalataatti galchii malee erga xumuran booda ture rukuttaa adabbiii xumuraan kan adda bahan. Taphicha dura leenjisaan Ispeen Luwiis Henirikuwee penaalitiif sirriitti qophaa'u isaanii ibsaniis gareen isaanii 3fi 0'n penaalitiin mo'ameera. Karri eegaa Morookoo, Yaasin Boonoo, galchiiwwan lama deebise. Taphataan Fireench Liig Ashraaf Hakimii galchii biyyi Afrikaa kuni itti injifatte lakkoofsiseera. Injifannoon kuni biyya Afrikaa Kaabaaf injifannoo guddaadha. Gara nuusa xumuraatti yoo darban seenaa keessa yeroo jalqabaafi. Leenjisaan Morookoo Walid Regragui leenjisaa kubbaa miilaa Afrikaa jalqabaa garee isaanii gara nuusa xumuraa Waancaa Addunyaatti dabarsan ta'aniiru. Leenjisaan kuni Hagayya darbe ture garee kana leenjisuu kan eegalan. Biyyoota Afrikaa Waancaa Addunyaa Kaataar irratti hirmaatan keessaa biyyi hirboo maayii [nuusa xumuraatti] dabarte Morookoo qofadha. Tapha itti aanu Morookoon abbaa Porchugaaliifi Siwizarlaand keessaa injifate morkatti. Waancaan Addunyaa yeroo jalqabaaf giddugala Bahaatti qophaa'e taateewwan ajaa'iboo keessummeessuu itti fufeera. Dirreen Education City jedhamuufi deeggartoota Morookoon guutame yeroo taphi xumuramu gammachuu guddoo ibsan.	https://www.bbc.com/afaanoromoo/articles/c2jmrp1rj3po
sports	Maanchistar Siitiin dorgommii gareewwan Awurooppaaa irraa dhorkame	Maanchister Siitiin Shaampiyoonsi Liigii dabalatee dorgommii kileboota Awurooppaa irraa waggoota lamaaf dhorkame. Maanchister Siitiin dorgommii kileboota Awurooppaa bara 2021 fi 2022 ala akka tahu kan murtaa'e erga seera ittiin bulmaata Federeeshinii Kubbaa Miilaa Awurooppaa Uefa cabseeti jedhame. Kilebichi hamma galii ispoonserootaa irraa argataa ture ol kaasee himuu fi madaala maallaqaa ittiin bulmaata federeeshinichaan taa'e kan 'Financial Fair Play' jedhamu cabsuun himatameeti. Dabalataan Yuuroo miliyoona 30 adabameera. Maanchister Siitiin murtoo irratti darbe kanaaf ol iyyata fudhachuu danda'a. Qaamni Walaba tahuun maallaqa kilebootaa to'atu garuu qorannoo gaggeessaa tureen Siitiin odeeffannoo dogogoraa bara 2012 hanga 2016 gidduu federeshinii kubba miilaa Awurooppaaf akka kennaa tures eereera. Himata irratti dhiyaate kana hundaaf deebii kan kenne kilabichi dogogora akka hin hojjennee fi federeeshinichi ofuma isaan jalqabee ofumaan murtoo xumuraa waan kenneef qaama biraatti iyyanna jedheera. Jalqaba odeeffanno dhoiksaan bahe gaazexaan biyya Jarman maxxansetu gara qorannoo kanaatti akka galamu taasise jedhama. Murtoon kun yoo kanumaan xumurame Maanchister Siitiin waggoota lamaan dhufaniif dorgommii Shaampiyoonsi Liigii irratti hin hirmaatu jechuudha. Miidiyaaleen tokko tokko akka gabasanitti ammoo Siitiin Shaampiyoonsi Liigiin ala kan tahu taanaan leenjisaa isaa Pep Gaardiyoolaa dhabuu danda'a jedhama. Dorgommii Shaampiyoonsi Liigii bara kanaan marsaa kanaan gaafa Guraandhala 26 Riyaal Maadirid Saantiyaagoo Beernaboo irratti kan taphatu taha.	https://www.bbc.com/afaanoromoo/oduu-51513582
sports	Arsenaal 0-1 Evartan: Goolii eegaan Arsenaal galchii ofirratti galcheen Evertan mo'ate	Leenjisaan Evertan Kaarloo Anchelootii erga karra eegaan Arsenaal Bernd Leenoo kennaa goolii keneefi booda, sadarkaa Chaampiyoons Liigii keessa galuuf ''deebineerra'' jedhan. Maqaa masoo Toffees jedhamuun kan beekaman Evertan, taphoota jaha taphatan irratti mo'achuu kan dadhabanii turan oggaa tahu, mo'icha kan booda, kilaba sadarkaa afraffaa irra jirurraa qabxii sadi qofaan itti dhiyaataniiru. Wayita taphni kun gaggeeffamaa turetti deeggartoonni Arsenaal 1,000 ol Istaadiyemii Emireetis alatti walitti qabamuun mormii dhageessisaa turan. Mormiin isaanis abbaa kilabichaa kan tahe Istaan Kironkee irratti oggaa tahu, karoora Suppar Liigii Awurooppaa dhiyeenya kuferratti aarii qaban ibsachaa turan. Galchii Evertan itti mo'atan jifataan Richaarlisan saanduqa naannoo galchii keessa wayita kubbaa dabarsuuf yaalee turetti argamte. Karra eegaan Arsenaal Leenoon kubbaa tana salphumatti qabachuu danda'a ture. Tahus garuu, harkarraa mucucaachuun, miilasaa keessa miliquun gara gooliitti qajeelte. Taateen Jimaata galgalaa kun erga bara 1996 as yeroo jalqabaaf Evartan dirree Arsenaal irratti kan itti mo'atan ta'ee galmaa'eera. Goolii kana dura carraan goolitti dhiyaate argatan wayita Gylfi Sigurdsson rukuttaa adabbii fageenyarraa rukutee, utubaa goolichaa rukute ture. ''Tarree kilabootaan gara olaanuutti dhiyaachuun daran murteessaadha,'' jechuun Ancheelootin BBC Sport'tti dubbatan. ''Gahumsa gaarii ture. Nuuf oduu dadansaati galgalli kun, taphoota itti aananiifis ofitti amanamummaa nuu kenna. ''Amma deebineerra jechuu nan danda'a.'' Tapha kanarratti Richaarlisan Daanii Sebaayos irratti balleessaa erga raawwate booda Arsenaalif rukuttaan peenaalitii kennamee ture - tahus garuu balleessaa kana dura Nikolaas Peppee ofsaayidii tahuunsaa VAR'n waan mirkanaa'eef hafeera. Leenjisaan Arsenaal Mikeel Arteettaa: ''[Isaanirraa] garee fooyya'aa turre. Garuu murteewwan to'annoo keenyaan ala ta'antu jira. ''Rukuttaa peenaalitii sababa sekoondii 15 dura, [Peeppeen taphaan ala tureef] dhorkuun - ergasii yeroo saddeet ykn sagal kubbicha taphanneerra. Yeroo 10 irra deddeebi'ee ilaaleera, ammallee naaf hingalle... Namni tokko akka naaf ibsuun barbaada.'' Gabriel Martinelli daqiiqaawwan dabalamirratti Arsenaal baraaruuf kubbaan rukute, karra eegaa Evartan kan ta'e, Jordaan Pikfordin fashalaa'eera. Kornaa Arsenaal argateef gooliisaa dhiisee dhufuun dogoggorasaa bakka buusuuf yaalii kan taasise Leenoon, otoo hin milkaa'in hafeera. Taphoota ittaananiin: Arsenaal garra dirree Vilaariyaal gaafa Kamisaa imaluun, tapha Awurooppaa Liigii walakkaa xumuraa marroo jalqabaa taasisa. Achis gaafa Dilbataa ammoo Niiwukaastil wajjin morkatu. Evertan ammoo Astolaa Viilaa dirreesaarratti keessummeessa.	https://www.bbc.com/afaanoromoo/isportii-56870482
sports	Kiipchoogee waliin fiigiicha dorgomtuu?	Dorgommiin Kipchoogee harraa qofaa isaa osoo hintaane lammiilee Keeniyaa hundaafi dhimma jireenyaa ykn du'aa akka ta'eetti eeggamaa duran amma mo'ateera. Abbaa riikardii addunyaa kan ta'e atileet Aliiyud Kiipchoogeen dorgommii harra Ostiriyaa Veenaatti taasiseen fiigiicha maaraatoonii sa'aatii lamaa gadiinan xumuruuf dhaadateen amma sa'aatii 1:59: 40 xumuuruun dandeettiisaa agarsiise. Dargaggeessi umurii 34 kunis karoora isaa akka galmaan gahuuf dadndeessisuuf dorgomtoonni waliin fiigan hedduun kan qophaa'aniif yoo ta'u, karoora isaa maaraatonii sa'aatii lamaa gadhiin fiiguu kanaafis moggaasni 'INEOS 01:59 Chaallenge' jedhamu kennameefiira. Ofii keessaniin Aliiyud Kiipchoogeen dorgomsiisaa. Fageenya km 42 osoo isiin waliin dorgome sadarkaa meeqaffaan xumurtu laata? Mee of ilaalaa. Dursa magaalaa filadhaa!	https://www.bbc.com/afaanoromoo/oduu-50025884
sports	Badhaasa Ballon d'Or si'a 6ffaaf kan mo'ate Meesin lakkoofsaan	Taphataan Baarseloonaa Liyonel Mesiin badhaasa 'Ballon d'Or' bara 2019 mo'ate. Mesiin badhaasa kana yeroo 6ffaaf kan mo'ate yoo tahu, hanga yoonaa taphataan si'a hammanaa badhaasicha fudhate hin jiru. Badhaasa kaleessa galgalaan taphataan sarara ittisaa Liivarpuul Varjil Vaan Daayik 2ffaa tahuun xumure. Kiristaanoo Roonaaldoo sadarakaa 3ffaan yoo xumuru, Waancaa Afrikaa xumuraaf kan gahee fi Shaampiyoonsi Liigii Awuroopaa Liivarpuul waliin kan mo'ate Sadiyoo Maaneen 4ffaan xumure. Dubartootaan ammoo garee biyyaalessaa Ameerikaa waliin waancaa Adunyaa dubartootaa kan injifatte Megaan Raapinoo badhaasa Ballon d'Or mo'ateetti. Lammiin Ingilaandi biyya Faransaay kilabii Liyooniif taphattu Luusii Biroonzi sadarkaa 2ffaan taphattuun Ameerikaa biraa  Aleeksi Morgaan ammoo 3ffaan xumuran. Taphataa cimaa umurii ganna 21 gadii tahuun bara 2019 kana taphataan Juventusii ammaa fi Ayaaksi duraanii Maatis Dilaayit filatameera. Taphataan Maanchister Siitii Riyaad Maareez miiltoowwan isaa kan akka Kun Aguweeroofi Raahim Isterlingi caaluun sadarkaa 10ffaa irratti yoo filatamu, Bernaandoo Silvaa taphataan Maanchister Siitii biraan sadarkaa 9ffaa, Rooberti Lewandowiskii taphataan sarara duraa Baayer Muunik ammoo sadarkaa 8ffaa irratti sagalee argachuun filatamaniiru. Maareez biyya isaa Aljeeriyaa waliin waancaa Afrikaa bara 2019 mo'ateera. Kiliyaan Mbappeen 6ffaan yoo xumuru Mohaammad Saalaan 5ffaaan xumuraniiru. Karra eegaan Liiverpuul Alisan Beeker karra eegaa cimaa bara 2019 tahuun badhaasa karra eedgotaa Yaashin yoo mo'atu badhaasa Ballon d'Or kana irratti ammoo sadarkaa 7ffaan filatame. Kana jechuun erga bara 1963 taphataan lammii Raashiyaa Yaashin badhaasicha mo'ateen as karra eegaan harkatti galfate hin jiru jechuudha. Karra eegaan Baarseloonaa Ter Istegen sadarkaa lammaffaa, karra eegaan Maanchister Siitii Edersan ammo 3ffaan xumuran. Bara darbe Badhaasa Ballon d'Or dhiirotaan kan mo'ate taphataa Riyaal Maadirid Luka Modirich ture. Mesiin kubba miilaa keessatti kunneen lakkoofsota waa'ee Liyonel Mesiin dubbatanidha. 701 - Taphoota Baarseloonaaf hiriiruun taphate 614 -Galchiiwwan Baarselonaaf lakkoofsise, Laligaa keessatti rikardii kan tahe galchiiwwan 428 dabalatee. 91 - Galchii bara 2012, kan lakkoofsise yoo tahu rikardii bara tokkotti taphataa lammii Jarman Gerdi Muulariin bara 1972 qabame cabse 52 - Tapha tokko irratti galchii sadii 'hat-tricks' 46 Baarseloonaaf, Jaha Arjentinaaf 138 - Garee biyyaalessa Arjentinaaf kan hiriiree taphate 70 - Galchiiwwan Arjentiinaaf lakkoofsise 10 - Waancaa Laaligaa Baarseloonaa waliin mo'ate 4 - Waancaa Shaampiyoonsi Liigii mo'ate 6 - Badhaasa Ballon d'Or, mo'ate ( 2009, 2010, 2011, 2012, 2015 and 2019).	https://www.bbc.com/afaanoromoo/oduu-50640414
sports	Arjentiinaatti tapha tokko keessatti taphattoonni 10 takkatti dirree keessaa ari'aman	Arjetiinaa biyya taphataa urjii addunyaa Liyooneel Mesii keesatti tapha kubbaa miilaa gaggeeffame tokko irratti taphattoonni baayyeen kaardii diimaatiin dirree keessaa ari'amuu isaaniitiin saatiin taphaa osoo hin xumuramiin akka addaan citu taasifame. Dorgommii  kilaboota Bookkaa Juuniyeersiifi Reesing gidduutti gaggeeffameen walumaagalatti taphattoonni 10 kaardii diimaan dirree kkeessaa ari'amanis kilabni Reesing garuu tapha xumuraa mo'achuun waancaa fudhateera. T﻿aphattoonni hedduun kaardii diimaan kan jalaa ari'aman Bookkaa Juuniyeers yoo mo'atamu, kanneen tapha gidduutti jijjiiramanii seenan lama dabalatee taphattoonni torba kaardii diimaan dirree keessaa jalaa ari'amaniiru. T﻿apha diraamaan irratti mul'ate kanaan kilabni Reesing 2 fi 1n dursaa osoo jiruu ture Bokkaa Juuniyeers baayyina taphattootaa kilabiin tokko tapha irratti qabaachuu qabuun gadi jalaa taanaan dorgommichi kan addaan cite. B﻿akkaa Juuniyeers taphattoonni dirree keessaa hanga barbaadamuun gadi jalaa kan ta'e ammoo kaardii diimaan waan ba'aniifidha. A﻿kka seera tapha kubbaa miilaatti tapha tokko keessatti gareen tokko dirree keessatti sababa adabbiitiin taphattoota torbaa gadi ta'an dorgommichi akka addaan citu taasifama. Taphataa kilaba R﻿eesing  kan ta'e Kaarloos Alkaaraaz goolii galchee yeroo gammachuu isaa fuula dura deeggartoota Nokkaa Juuniyersitti ibsatuttti atakaaroon ka'ee akka kaardiin diimaa luqqaafamu ta'eera. T﻿aphattoonni Bokkaa Juuniyeers gocha kanaan aaran Alkaraaz daddarbachuun kubbaa itti darbatanii dhahan. K﻿ana hordofee ammoo abbaan murtii Faakundoo Teeloo jedhamu Alkaraaz fi taphattoota Bokkaa Juuniyeers biroo shan dirree keessaa ari'e. G﻿areewwan lamaan keessaa taphattoonni tapha gidduutti jijjiiramanii seenan lamas kaardii diimaan ar'iamaniiru. T﻿aphni itti fufuun taphataa Bokkaa Juuniyers Sebaastiyaan Viilaa fi kab kilaba Reesing ammoo Joon Kaarboner gidduutti mormii uumameen kaardii diimaan wayita ari'amanitti, taphataan Bokkaa Juuniyeersi biraanis kaardii keelloo lamaan dirree keessaa baheera. W﻿alumaagalatti tapha kana irratti taphattoonni 10 kaardii diimaan dirree keessaa kan ari'aman yoo ta'u, torba Bokkaa Jiinuyeers keessaa, sadii ammoo Reesing keessaati. S﻿ababa kanaan goolii 2fi1 durfamaa kan ture Bokkaa Juuniyers dirree isaa keessatti taphattoonni torbaa gadi waan hafaniif, osoo saatiin taphichaa hin xumuramiin dursee dorgommichi akka goolabamu taasifamuun Reesing akka mo'atu taasifameera.	https://www.bbc.com/afaanoromoo/articles/cg38rz8d7d1o
sports	Pep Gaardiyoolaa: Leenjisaan Maanchister Siitii leenjisaa cimaa bara kanaa tahuun filatame	Leenjisaan Maanchister Siitii Pep Gaardiyoolaan leenjisaa cimaa bara kanaa kan Waldaa Liigii Leenjistootaa tahuun filatame. Leenjisaan lammii Ispeen tahe Gaardiyoolaan kilabni isaa Maanchister Siitiin, waggaa afur keessatti waancaa Piriimer Liigii sadaffaa isaa akka injifatu godheera. Dabalataan waancaa Kaarabayoo mo'achuun waancaa Shaampiyoonsi Liigiif ammoo Chelsii waliin Sanbata dhufu kan morkatu taha. Leenjistootni biraa shan dorgommicha keessa turan leenjisaa Liids Yuunaayitid Maarseelloo Beelsaa, leenjisaa Noorwich Siitii Daani'eel Faark, leenjistuu Chelsii garee dubartootaan Eemaa Haayis, leenjisaa West Haam Deevid Moyesiifi leenjisaa leester Siitii Bireendaan Roojersi turan. '' Badhaasa leenjisaa cimaa Waldaa Liigii Leenjistootaa yeroo lammaffaaf bara kanas mo'achuukoof gammadeera,'' jedhe Gaardiyoolaan, kan jalqabaa bara 2017/18 mo'ate. Kuni anaaf injifannoo addaati, sababni isaas leenjistoota miiltookoo tahaniinan filatame. Badhaasni akkasii yoo leenjisichi ogeessota cicimoon marfame jira tahe qofa argachuun danda'ama. Taphattootni koo baay'ee cicimoo turan- kutannoo isaanii fi gahumsi ogummaa isaanii tasumaa hin raafamne, inumaayyuu bara dorgommii rakkoo guddaan nu mudate keessa. Akkasumas istaafiin koo galata guddaa qabu. Garee uummataa Maanchister Siitiin gahumsa kana irra akka gahuuf waan qaban hundaa guyya guyyaan kennan qabaachuukoon ani carraa qabeessadha. Badhaasni kunis isaaniifi kan walii keenyaati.'' Haayis garee dubartootaa keessaa leenjistuu yeroo jalqabaaf badhaasa leenjisaa cimaa LMA kennuuf dorgomtoota jaha keessa galtedha. Leenjistuun kun bara kana leenjistuu cimtuu  Suupper Liigii Waldaa Federeeshinii kubba Miilaa dubartootaa tahuun filamteetti. Chelsiin waancaa Liigichaa akka mo'atuufi xumura waancaa Shaampiyoonsi Liigii kan dubartootaan akka gahu taasifteetti. Leenjisaan Noorwich Siitii Daani'eel Faarki, kan Haal Siitii Giraanti Makaan, kan Cheltenhaam Mikaa'el Daafiifi leenjisaan garee kubba miilaa dubartootaa leester Siitii Joonaataan Morgaan liigii isaanii keessatti leenjistoota ciccimoo tahuun filamaniiru. Istiifen Jeeraard hojii addaa hojjeteef badhaasa argateera. Kilabni inni leenjisu Reenjersi bara kana liigii Iskootilaandi keessatti osoo tapha tokkoyyuu hin mo'amiin xumuran.	https://www.bbc.com/afaanoromoo/oduu-57214181
sports	Godaantoota istaadiyeemii Waancaa Addunyaa  ijaaran waliin tapha daawwachuu	"Istaadiyeemii miidhagaa Al-Januub jedhamu kan kiilomeetira 20 fagaatee argamurraa hojjatoonni kumaatamaan lakkaa’aman iskirinii guddaarraa tapha kubbaa miilaa taphatamu daawwatu. Hojjattoonni baayyatanii tapha kubbaa miilaa hordofan kunneen, tapha  istaadiyeemii ofii ijaaran keessatti gaggeeffamu iskiriiniin hordofu. Nageenya isaaniif jecha namoota yaada isaanii nuuf gumaachan maqaa isaanii jijjiirreerra. Guyyaan isaa Jimaata galgala, qarqara magaala Dohaa, iddoo mooliifi reestoraantiwwan magaalichaarra fagaatutti dafqaan-bultoonni biyyoota biroorra Qaataar seenan gara istaadiyeemitti jigaa ture. Istaadiyeemiin isaan itti yaa'an kun’ Asian Town Cricket’ jedhama. Seensa istaadiyeemii kanaa gubbaatti barreeffama afaan Arabaa, Ingiliziifi Indiyaa guddatee barreeffameetu mul'ata. Barreeffamichi akkas jedha: ""Waancaa Addunyaa hunda caala gaarii akka ta’uuf gumaachuu keessaniif galatooma!’’ jedha. ‘’Kuni iddoo hiyyeessi itti tapha kubbaa miilaa daawwatuudha’’ jedhe Joon, baqataan lammii Gaanaa ta'e. Dhiironni kumaatamaan lakkaa’aman warri isa marsanii taa’anis akkuma  Joonitti warreen bu’uuralee misoomaa Waancaa Addunyaa Qaataar ijaaruu gargaaraa turani. ‘’Kontiraannii koo waggaa lama qofa ta'us, ani waggaa 10 as turuun barbaada,’’ jedha Joon. Qaataar nan jaaladha, garuu poolisiitti dhiyaachuu moo yeroo hunda jalaa dheessuu wayyaa inni jedhu na dhiba jedha. ‘’Baayyee na sodaachisu,’’ jedhee akka kolfuu wayii ta’e. Haata'u malee, akka isaa kanatti namoota birootti miirri gaariin itti hin dhaga’amu. ’’Akka garbaatti hojjanna,’’ jedhe Mooses, baqataan lammii Yugaandaa tokko ammoo. ‘’Ho’isaa hamaadha, yeroo tokko tokko waliigaltee keenyaan alatti turtii sa’aatiin lakkaa’amuuf hojjanna. Kontiraanni keenya garuu sa’aatii 8 jedha, nuti garuu sa’aatii 13 ykn 15 hojjanna,’’ jedhe. Garuu waanti gaariin tokko obboloonni koo quxisuun biyyatti hafan akka barataniifi sooratan taasiseera,’’ jedhe Mooses. Dhaabbileen mirgaaf falman hedduun barana akka itti Qaataar godaantota dafqaan bulan itti keessummeessite qeeqaa turan. Dhaabbanni Dafqaan Bultoota Addunyaa(ILO), wayita istaadiyeemiiwwan Waancaa Addunyaa baranaaf ijaaramanitti godaantota hedduun lubbuu isaanii itti dhaban jedhe. Mooses BBCtti akka himetti, hiriyoonni isaa lama otoo isa waliin hojjatanii du’an. BBC’n garuu kan Mooses himatu kana qaama walabarraa hin mikaneeffanne. ‘’Hiriyaan koo inni tokko iddoo ho’aatti kufee du’e,’’ jedhe Mooses. Qondaaltonni Qaataar godaantonni du’uu isaanii ilaalchisuun gaafatamanii deebii BBC’f hin kennine. Dubbi-himaan mootummaa Qaataar dhiyeenya BBCtti akka himanitti garuu biyyoota naannoo Galfi biroo caalaa Qaataar lammilee biyyoota alaaf mijeessite. Kaffaltii dafqaan bultootaa inni xiqqaan meeqarraa akka eegalu murteessuufi sirna ‘Kafala’ jedhamu ugguruu dubbatan. Sirni Kafalaa hojjataan tokko eeyyama hojjisaa isaa malee bakka yoo geeddarate ni adabama, ni hidhama ykn biyyaa baafama jedha. Dhiironni hedduun gaafataman akka jedhanitti, torbanitti guyyoota jahaaf sa’aatii 12 oliif hojjatu. Yookiin gatii dafqa isaanii isa xiqqaa Riyaala 1,000 ykn Doolara Ameerikaa 275 argatan dhabu. Godaantonni kunneen mandara keessa jiraatanii bahanii, gara wirtuu magaalaa Dohaatti imaluu fa'aa akka waan qananii wayitti lakkaa’u, maallaqa itti imalan hin qaban. ‘’Godoo simbilaan xaxamte keessa waanin jiru wayii natti fakkaata,’’ jedhe Joon. Yeroo ta’e tokko tarii bilisan baha jedhe. Haata'u malee, iddoo haara galfii kun nuyiif qophaa’e, kanaaf Qaataar nan galateeffadha, nan jaaladha,’’ jedhe Joon. Hojjattoonni hedduun qondalatoota Qaataaritti caalaa dhaabbilee isaan hojjachisanitti mufatan. Ta'us garuu, namoota dubbisne keessaa tokkoon isaanillee maqaa kaampanii hin ibsine. Isaan akka jedhanitti, gaazixeessitootatti akka hin dubbanne warreen isaan qacaraniin akeekkachifaman. ‘’Dubbachuu hin dandeenyu. Rakkachuullee hin barbaannu, garuu nutti mijatee hin jiru,’’ jedhan. Huumaan Raayitis Wooch dhiyeenya kana akka ibsetti, Qaataar haala qabiinsa hojjatootarratti fooyya’iinsa agarsiiftetti, garuu godaantonni hojii seenuuf, eeyyama iddoo jireenyaafi hojiif warra isaan qacarerratti hirkatu,’’ jedhe. ‘’Warreen isaan qacaran dirqama isaanii otoo hin bahatiin yoo hafan dafqaan bultoonni badii isaanii malee gondaantota hin galmoofne ta’u. Sababa kanaan kan miidhamu hojjatoota malee warra isaan qacaran miti,’’ jedhe. Mooses kontiraata hojiisaa dhiisee bahuu hin dandeenye. ‘’Kaampanii keenyaaf waan baayyee gumaachina, garuu waa xiqqoo arganna. Hojii kana geeddaruuf waaqa kadhachaan jira,’’ jedhe Mooses. ‘’Waancaa Addunyaa booda waan xiqqoon ni geeddama jedheen abdadha. Tarii yookin hallisaa ittuu hammaachuus mala,’’ jedhe."	https://www.bbc.com/afaanoromoo/articles/cxrqwqxg0zwo
sports	'Olompikii Tookiyoorratti atileetonni maaraatoonin Itoophiyaa bakka bu’an koree teknikaa biyyaalessaan filamu'- Federeeshinii	"Federeeshiniin Atileetiksii Itoophiyaa atileetootni Itoophiyaa bakka bu'uun Olompikii Tookiyoo bara 2020 irratti maaraatoonii dorgoman gama filachuutin murteen xummuraa kan Koree Teeknikaa Biyyaalessaa ta'uu beeksise Federeeshinichi qophii Olompikii Tookiyoo ilaalchisee miidiyaalef ibsa laatera. Ibsi har'aa kun Federeeshinii Atileetiksii Itoophiyaa, Koreen Olompikii Itoophiyaa, Komishiniin Ispoortii Federaalaafi Ministeera Aadaafi Tuurizimii ni hirmaatu jedhamee turullee Federeeshiii Atileetiksii Itoophiyaa qofuma ibsicha laate. Kunis marii qaamolee kunneen walin taasifamen ibsa har'aa Federeeshiniin Atileetiksii Itoophiyaa akka kennu waliigalamuunsaa himameera. Federeeshinichi Caamsaa 01 bara 2021 dorgommii calallii maaraatoonii magaala Sabbataatti adeemsiseen gama dhiiraatin atileetota qabxii foyyaa'aa qaban afur ibsee ture. Atileetootni dorgommii calallii Olompikii Tookiyoo 2020 irratti tokkoffaa hanga afraffaa bahanis Shuraa Qixxaataa, Lelisaa Desisaa, Sisaay Lammaafi Caaluu Dassoo dha. Gama biraatin Atileet Qananiisaa Baqqalaa ""dorgomichi sirrii miti"" jechuun dorgommii calallii taasifameeratti hirmaachuurraa of qusatee ture. Dabalataan ""ta'e jedhamee biyya bakka bu'ee akkan hin dorgomne ta'aa jira"" jechuunis himee ture. Boodarrammoo Koreen Olompikii Itoophiyaa Atileet Qananiisaan dorgommicharratti akka hirmaatu beeksisuunsaa ni yaadatama. Federeeshiniin Atileetiksii Itoophiyaa gama isaatin atileetota dorgomicharratti hirmaatan gama murteessuutin aangoon isa dhumaa kan Koree Teknikaa Biyyaalessaa ta'uu ibsa har'a miidiyaalef kenneen baaksiseera. Koreen Teknikaa Biyyaalessaa kun Pirezidaantii Koree Olompikii Biyyaalessaa kan ta'an Dr Ashabbir Waldagoorgisin kan hogganamu ta'uu mala, garuu koricha keessatti leenjistootni atileetiksii ni argamu. Dhimma kanarratti Koree Olompikii Biyyaalessaa walin waliigalteerra gahamuunsaas himameera. Murteen Koree Teknikaa Biyyaalessaas fulduratti kan beeksifamu ta'uun himameera. Gama biraatin atileetootni fageenya meetira 800 hanga 10,000 Olompikii Tookiyoorratti Itoophiyaa bakka bu'an filachuuf atileetootni 73 dorgommii calalliif qophii taasisaa jiraachun himameera. Atileetootni kunneen sa'aa foyyaa'aa dorgommii idil-addunyaarratti qaban, qabxii fooyyee shaampiyoonaa atileetiksii Itoophiyaa irratti galmeessisan akkasumas kanaan dura dorgommii Olompikiif filamanii sababa dhibee Covid-19fi miidhamaan dorgommii calallii irratti hirmaachuu hin dandeenyedha. Atileetotni kunneen Waxabajjii 08 bara 2021 Neezarlaand Heenglootti dorgommii calallii adeemsisuun kunneen sadarkaa fooyyee galmeessisan Olompikii Tookiyoof akka filataman himameera. Kana malees, atileetotni dhuunfaadhaan baasii ofii kaffaluun Heenglootti dorgomuu danda'an dorgommii calallii taasifamun qabxii gaarii yoo fidan Olompikii Tookiyoof kallattin akka filaman himameera."	https://www.bbc.com/afaanoromoo/oduu-57075801
sports	Waldaan Kubbaa miilaa Ingiliiz Yargen Kiloop irratti himate bane	"Leenjisaan Liiverpuul Yargen Kiloop Waldaa Kubba Miilaa Ingiliziin himataman. Kiloop tapha kilabni isaanii Liiverpuul Dilbata darbe Maanchister Siitii wlaiin taphatan irratti kaardii diimaan dirreetii baafamaniiru. Liiverpuul taphicha 1 fi 0’n mo’atus balleessaa Mo Saalaa irratti adabbiin hin kennamne jechuun Kiloop gargaaraa murteessaatti wacaa turan. Murteessaan taphichaas naamusa badaa agarsisaniif kaardii diimaa kennuun dirreetii baasan. Kiloop erga taphichi xumuramee yaada yeroo kennan miira agarsiisaniif dhiifama gaafataniiru. ""Wanti hamaan tokko taheera yeroo sana. Ofitti boonuu hin danda’u. Kaardii diimaan sun kanuma naaf maledha. Yeroo sana miirri agarsiise gaarii hin turre,’’ jedhan. Kiloop seera Waldaa Kubba Miilaa E3 jedhamu kan ‘’yaada sirrii hin taane kennuu, yaada tapha wal dhabdee keessa buusu kennuu arrabsoo, amala gadhee agarsiisuu’’ kan jedhan of keessaa qaba. Kiloop hanga Jimaata dhuftuutti yaada isaanii kan dhiyeessatan taha. Tapha leenjisaan ganna 55 lammii Jarman Kiloop tapha Liiverpuul Roobii boruu West Haam waliin taphatu irratti bakka dhaabbii isaanii tahuun taphicha hin gaggeessan. Injifannoo Maan Siitii irratti argataniin booda Kiloop gara leenjisaa Antoonii Teeyilar deemuun ‘’tasgabbii guddaan’’ akka itti dubbatan himaniiru. Taphichi guutuun gara sanatti xiqqoo na oofeera. Tapha akka malee saffisa qabu ture. Murteen adda addaa nuuf hin galle gama lamaaniinuu kennamaniiru’’ jedhan. Miira koo yeroo sanaan hin gammadne. Garuu waanti tahe akkuma namni hundi yeroo sana argedha.’’ Bara darbe waancaaf dorgomaa bahee qabxii tokkoof jedhee kan dhabe Liiverpuul bara kana qabxii 13 qofa taphoota sagal irraa argate. Maan Siitiin sadarkaa lammaffaa irra yoo taa’u, Arsenaal ammoo sadarkaa tokkoffaan liigicha dursaa jira."	https://www.bbc.com/afaanoromoo/articles/cyxrevzy59xo
sports	Chaampiyoonsi Liigii: Taphoota kaleessa taphatamaniin Liivar Puul injifatameera	"Kaleessi taphoonni Chaampiyoonsi Liigii Awurooppaa taphatamaniiru Tapha kaleessa Liivar Puul Atileetiikoo Maadriid waliin tapahateen goolii Saawul Niguu'eez galcheen 1 - 0 injifatameera. Tapha kanarratti Atileetiikoo Maadiriid dhiibbaa godhee kan taphate yoo ta'u taphatoonni Liivar Puul akka Mo Saalaa fi Joordan Heendarsan kilabiisaaniitiif goolii galchuu hin dandeenye. Leenjisaan Liivar Puul kan ta'an Kiloop Saayidoo Maanee fi Saalaa Diivook Oriigii fi Aleeksi Oxlaadee Chaambarliiniin jijjiiranis eenyullee jijjiirama fiduu hin dandeenye ture. Taphni deebii Bitootessa 11 guyyaa Roobii taphatama. Taphataan Atileetiikoo Maadiriid Toomas Paarteeyi taphataa cimaa taphichaa ture. Leenjisaan Liivar Puul Kiloop taphichaarratti yaada kennaniiru: ""Qabxii irratti rakkoo hin qabu. Injifannoo guddaa waan ta'eef Atileetiikoorraa fuulaa hedduu argeera ta'us garuu kun kan xumuraa miti. Miirri natti dhagahamu isa kana qofadha."" Leenjisaan Atileetiikoo Diyeegoo Simoonee akkas jedhan: ""Kilabiin cimaa addunyaa kanaa as dhufeera, nutis immoo isaan injifanneerra."" Tapha gama biraatiin immoo kilabiin Jarman Doortumand immoo kilabii Faransaay kan ta'e PSG 2 - 1 injifateera. Haaluma Kanaan ramaddii A jalatti PSG'n qabxii 16 yoo dursu Riyaal Maadiriid immoo qabxii 11 lammaffaadha. Ramaddii B jalatti Baayer Muunik qabxii 18 ramaddicha dursaa kan jiru yoo ta'u Tootanaham immoo qabxii 10 lammaffaarra jira. Maanchister Siitii, Juuveentus,Liivar Puul, Barseeloonaa, 'RB Leipzig' fi Vaalensiyaan wal duraa duubaan qabxii 14, 16, 13, 14, 11 fi 11 ramaddiisaanii dursaa jiru."	https://www.bbc.com/afaanoromoo/oduu-51556015
sports	Taphataan kubbaa miilaa beekamaa Bohaating jalalleesaarratti miidhaa qaqqabsiisuun yakkama ta’e	Taphataan kubbaa miilaa beekamaa lammii Jarman, Zheroomee Bohaating jalalleesaa duraanii irraan miidhaa geessisuun yakkamaa ta’e. Miidhaa jaalallee isaa kanarra geessiseen yakka raawwachuun isaa kan itti murame Bohaating, Yuuroo miliyoona 1.8 akka kaffaludha. Waldhabdee bara 2018 keessa isaafi haadha ijoollee durbaa isaa lakkuu kan taate Sheriinii Esiin miidhuu isaa taphataan kun haaleera. Taphataa duraanii sarara ittisaa kilaba Baayiring Muniik kan ta’eefi bara 2014 ammoo Waancaa Addunyaa kan mo’ate Bohaatengiin, aboottiidhaan akka malee akka ishee rukkuteefi yeroo muraasaafillee hafuuraa cittee akka turte mana-murtiirratti himatteetti. Bohaateng ammoo yeroo ragaan dhaga’ametti adeemsa taatewwan sanaa adda ta’e ibseera. Akka seerota miidhaa dubartootaa mana keessaatti yakki kun hanga hidhaa waggaa shanii adabsiisuu danda’a ture. Bohaateng uffata guutuu gur’aacha gara cuquliisaa uffatee eegdota dhuunfaasaafi abokaatoo isaa Kaay Waaldaniin marfamee ture kan mana murtii qaqqabe. Dhaddacha kanaan dura abbaan alangaa Bohaateng ji’a Adoolessa bara 2018 keessa Odola Kariibiyaan keessatti wayita boqonnaarra jiranitti jaalalleesaa duraanii kanatti saanduuqa qorsiistuu xiqqoo ta’e jedhee itti darbachuun miidhaa qaamaa irraa ga’eera jedheera. Jaalalleen isaa kun mana murtiirratti ragaashee yeroo kennattutti, yeroo walitti bu’insaa sana Bohateng aboottaadhaan akka ishee rukkuteefi rifeensasheellee akka harkise, mataashee akka cinineefi akka ishee arrabse dubbateetti. Bohaateng ammoo yaada kenneen yeroo tapha kaardiitti waldhabdeen hammaachuu isaa amaneera. Dubbii kan barbaaddu akka taateefi akka isa arrabsite, akka isa dhooteefi hidhii isaallee akka mite dubbateera.Yeroo sanatti wayita inni ofirraa ishee darbatettis kufuushee dubbateera. Dhaddachi kun ji’a Muddee keessa gaggeeffamuuf kan ture ta’ullee ragaan dhiyaachuu dhabuu isaatiin yeroo biraatti darbeera.Addunyaa kubbaa miilaafi  miidiyaalee hawaasaarratti beekamaa kan ta’e Boheeteng kilabaafi sadarkaa biyyaatti badhaasawwan gara garaa mo’ateera. Shaampiyoonsi Liigii lamaafi Bondusliigaa sagal dabalatee Muniik waliin Waancaa 22 injifateera. Kontiraatni inni Muniik waliin qabu xumuramuu isaa hordofee gara kilaba Firaans Liiyonitti jijjiirraa bilisaan darbeera. Jaalalleen duraanii Boheeteng biroo umuriin ishee waggaa 25 fi  moodelistii kan taate Kaasiyaa Leenhaart ji’a Guraandhalaa keessa appartaamaa magaalaa Barliin keessa jiru tokko keessatti of ajjeefteetti.	https://www.bbc.com/afaanoromoo/oduu-58519295
sports	Taphataan Kubbaa Miilaa ganna 80 soorama bahuuf	"Dhalataa Biriiteen araada tapha kubbaa miilaa qabu Jimaata har’aa umuriisaa ganna 80’n soorama baha. Piiter Webister jedhama. Jiraataa Awustiraaliyaa magaalaa Wolongoongi kan tahe amma akka kanaan duraaitti beekamuun kilebakoof gahumsaan taphachuu hin danda’u jedhe. Yeroo muraasa darbaniif yaada koo keessa ture. Yeroo yaaddu carraa taphaa baay’ee argataama deemta. Ani amma maaliyaa koo kana akkanumaanin dhamaasa. Gahumsa kee beekta waan taheef,’’ jechuun BBCtti hime. Mr Webister Ingilaandi magaalaa Piristen keessatti dhalate. Bara 1948 gara Weelsitti imale. Dorgommii kubba miilaa gahumsaan kan taphachuu eegale yeroo umuriinsaa ganna 15 tahe ture. Kunis mana barumsaa isaa dorgommiin Raagbii itti baay’atu keessatti. Namni duraan warshaa sibiilaa keessa hojjetaa ture kun umuriisaa 20 fi 30 keessa jiruun kileboota baay’ee Weelsi keessa jiraataniif taphataa ture. Bara 1981 haadha warraa isaa Moyiraa fi ijoollee isaanii sadii waliin gara Awustiraaliyaatti imalan. Awustiraaliyaatti kubbi miilaa guddachuu yoo argus haalaan dinqisiifatee ‘’amma haala qilleensaa ho’i isaa digirii Seelsiyeesii 38 tahe keessatti taphachuu wayya isa duraan digirii Faraanaayitii 38 keessatti taphachaa ture caalaa’’ jedhee. Amma tapha xumuraa isaa kileba isaa Figtirii [Figtree] jedhamuuf taphachuun soorama baha. Tapha xumuraa har’a galgala dursaa liigichaa kan tahe Ruuzel Vaalee waliin qabaniif dafee dirree gahuun muka goolii ykn galchii dhaabuun akka eegu himeera. Morkatoota isaafis yoo dhaamu akka salphaatti akka nah in ilaalle jedheera. "" Yeroon gara jalqabaa taphataa ture Dilbata raftee yoo kaatu qaamni kee hundi madaadha, garuu gaafa Wiixata hundumtu sirra hin jiru, ni bada ture. Amma Wiixata irra madaan qaama irraa natti dhagahame Sanbata isa torbee dhufuuti kan badu,’’ jechuun haala adeemsa tapha keessa darbe hima. Mr WebIster dorgommii naannoo tahe irratti haalaan kan beekamu yoo tahu dorgommiin maqaa isaan moggaafame illee jira. Waancaa Piter Webister jedhama. ""Yeroo baayee taphni akkanaa gatii si baasisa ykn si ajjeesa jedhama. Amma gatiin baases hin qabu hin duunes. Mee akkan taphachuu danda’un ilaala jedheen yaada ture.’’ Icciitiin waggaa dheeraa akkanaa taphachuu walitti fufinsaan tapha irratti hirmaachuudha jedhe. Amma shaakkalli isaa duraan fiiguufi saayikilii oofuu ture sun gara saree intala isaa harkisee deemuun shaakaluutti dhufeera. Ani fiigicha hin danda’u. Taphattoota garee biraatti gaafan fiigee seenu, har’aan guyyaa sadaffaa yeroo fiigdu si argine, Fiiguu qabda na jedhan. Ani garuu lakki kubba taphachuutu na gammachiisan jedhe. Mr Webister erga tapha dhaabeen booda maaltu akka itti dhagahamu hin beeku jedhe. Garuu taphattoota kilebichaa waliin kubbaa dhiituu ittuman fufa jedheen yaada jedhan. Irra caalaa ijoollen ilmaan isaa fi ijoollen dubartoota isaa yeroo kubba taphatan daawwachuu akka barbaadu himeera. Ofii kanaan dura taphachaa waan tureef yeroo isaan taphatan daawwachaa hin turre. Haati warraa isaa ammo abbaan warraashee naannoo we’eeti hojii baay’ee yeroo hojjetu ilaaluu akka barbaaddu himteetti. Pirezidaantiin Kileba Figtirii [Figtree] oolmaan Webister kilebichaaf oolan hamma hin qabu jedhan."	https://www.bbc.com/afaanoromoo/oduu-54390468
sports	Waancaa Addunyaa 2022: Saadiyoo Maanee biyyisaa Masrii mo'achuun hirmaattuu Wancaa Addunyaa akka taatu gumaache	Saadiyoo Maanee biyyisaa rukuttaa peenaalitiin Masrii mo'attee dorgommii Waancaa Addunyaaf akka geessu qooda guddaa gumaache, rukuttaa peenaalitii isa dhumaa isatu gara gooliitti geeddare. Saadiyoo Maanee dandeettii Tapha Waancaa Biyyoota Afrikaa isa dhumaa Masrii waliin taphatan irratti agarsiisee ture ammas dabaluun biyyasaa dorgommii Waancaa Addunyaa 2022 Qaataar qopheessituun ga'eera. Masaanuu fi waahilli isaa- taphataa colleen addunyaa Mohaammad Saalaah, waltajjii addunyaan marti haalaan eegaa jiru irraa hanqatee gara kilaba isaa Liivarpuulitti deebi'eera. Senegaal tapha jalqabaa Masrii waliin taphatan irratti gooliin 1 fi 0 dhaan mo'amte, tapha lammataa ammoo 1 fi 0 dhaan mo'atte. Gareen lameenuu qabxii walqixaa waan fidaniif taphichi rukuttaa peenaalitiin adda ba'e, Senegaalis olaantummaa argatte. Garee Senegaaliif Saadiyoo Maanee goolii ittiin injifatan kan lakkoofsise ta'us, kubbaa hedduu deebisuun kan gumaache kan biraan ammoo gooli eegaa Senegaal Edouard Mendy dha. Taphattoota Masrii rukuttaa peenaalitii osoo gara gooliitti hin geeddarin hafan keessaa, taphataan colleen si'oominaan eegamaa ture Mohammad Saalaan tokko. Wayita taphattoonni Masrii peenaaliticha rukutuf jedhanitti, akkasumas goolii eegaan isaanii carallaan magariisaa hedduun (laser pointers) deeggartootarraa ijasaaniirra itti ibsamaa ture. Seenegaaliif peenaalitiin dura goolii kan galcheef Boulaye Dia dha. Biyyoonni Afrikaa dorgommii Waancaa Addunyaaf darban kaan Gaanaa, Tuniisiyaa, Morookoo, Kaameeruun. Naayijeeriyaa, Maalii, DR Koongoo fi Aljeeriyaan hin milkaa'in hafan. Gaanaa fi Naayijeeriyaan goolii 1 walqixa kan qaban ta'us, Gaanaan dirreedhaan ala goolii galchuudhaan darbiteetti. Gaanaaf goolii kan galche taphataa sarara gidduu Arsenaal kan ta'e Thomas Partey dha. Afrikaa keessaa yeroo saddeet Waancaa Addunyaarratti hirmaachuun rikardii kan qabdu Kaameeruun alanas Aljeeriyaa injifachuun darbiteetti. Tuunisiyaan Maalii, Morookoon ammoo DR Koongoo mo'achuun Waancaa Addunyaaf darbaniiru. Biyyoonni darban kunneen eenyu waliin akka walfalman sagantaa Jimaata dhufu ba'uun ni beekama.	https://www.bbc.com/afaanoromoo/isportii-60924954
sports	Dirree kubbaa gurmuun kanniisaafi taphattoonni waliif bahan irratti eenyutu mo'ata?	Dirree kubbaa miilaa keessatti gareen lama waliif bahee walmorkachuun kanuma jiru. Seera kubbaa eeguun gareen tokko isaa kaanirraa kubbaa ar'iee buusuun goolii lakkoofsisuuf kan hin goone hin qabu. Yeroo garee  masaanuurraa kubbaan galuuf dhuftes ittisuudhaaf waan danda'an mara godhu. Dirree keessatti kan barame humnaafi qalbii jiruun goolii masaanuurratti lakkoofsisuufi kan irratti lakkaa'amuuf dhufe ammoo qolachuudha. Biyya Taanzaaniyaatti  garuu osoo miira taphaa keessa jiranii kilaboonni lama daqiiqaa 50 booda walii walii isaanii morkachuu dhiisanii waliin ta'uun 'garee biraa' tokko baqachuutti ka'an. 'Gareen biraa' osoo isaan hin beekiin dirree weerare kun kilaboota Yaang Afirkaansiifi Iriingaa Yunaayitid jedhaman lamaaniin dirree keessa guksuutti ka'e. 'Gareen biraa' kun gurmuu kannisaati. Abbaa murtii dabalatee taphattoonni yeroo kaan ijaafi qalbiin, akkasumas miillaan kubbaa biraa hin hafne eessa akka kubbaa jirtuyyu dagachuun; kaan 'kotte na baasi' jechaa, kaan ammoo riphanii garaan bakkuma jiran ciisuu filatan. Weerera gurmuu kaannisaa kanaan deggertoonniifi aanga'oonni kubbaa miilaa Istaadiyeemuu Uhuruu magaalaa Dar es Salaam keessaa baqatanii bahaniiru. Abbaan murtiilleen taphattoonni yeroo kaan gara alaatti baqatan, kaan ammoo kukkufan kannisa isa weerartu dura dhaabbachuu yaalullee dhumarratti harka kennuu danda'eera. Garuu kaardii keloos ta'e kaardii diimaa baasee kanniisa isa ar'aa turtetti agarsiisuu hin dandeenye. Akka saayinsii jedhutti kaannisni wanta bifni isaaa diimaa ta'e hin argan jedha. Kanaaf, abbaan murtii kun kaardii diimaa agarsiisus garuu waan irraa deebiyan hin fakkaatu. Tarii kana beekkatee ta'uu hin oolu innis kokkolfaadhuma direerre garaan ciisee kannisa ofirra dabarseera. Taateen kun daqiiqaa 53'ffaa irratti jalqabe. Osoo kubbaan taphatamaadhuma jirtuu taphattoonni garee lamaan keessaa kaan garaan lafarra ciisuu, kaan ammoo baqachuu eegalan. Taphattoon gariin ammoo kannisa ofirraa haxaa'aa baqachaa turan. Abbaan murtees dhumarratti akkuma erbee garaasaa qabatee ciisee hiddaa kaannisaa dhokachuuf yaaleera. Hanga gurmuun kaannisaa dirree weerarutti  kilabiinYaang Afirkaans 3-0'n dursaa ture. Erga taphni yeroo muraasaan addaan cite booda jalqabees kilabiin kun goolii tokko lakkoofsisuun 4-0 xumurameera.	https://www.bbc.com/afaanoromoo/oduu-50904666
sports	Kubbaa miilaa: Pogbaa, Ozil, Mbaappee fi jijjiirraa taphattootaa haasawaman kaan	Taphataan sarara jidduu Maanchistar Yuunaayitid fi Firaans Pool Poogbaa, 27, bara dhufutti jijjiiraa bilisaatiin Baarseeloonaaf taphachuu barbaada jedhe. Juveentuus jifataa Paris St-Germain fi lammii Firaans ka tahe Kiiliyaan Mbaappee, waqtii jijjiirraa bara dhufutti, maallaqa rekoordii taheen gara kilabichaa fiduuf qophiirra jira. Taphataa sarara jidduu Arsenaalii fi Jarman Meesuut Ozil, 31, carraa Arsenaaliin dhiisee Liigii Piroofeeshinaalii Sa’uditti taphataa torbaniin yuuroo 200,000 argachuu danda’u hin barbaadu jechuun dideera. Taphataan sarara ittisaa Jarman Antooniyoo Ruudijeer, 27, bona keessatti gara Cheelsii deebi’uu barbaada jedheera. Gama leenjistootaatiin ammoo, leenjisaan duraanii Juveentus Maasimiliyaanoo Aleegriin, tarii leenjisaan Maanchistar Yunaayitid komatamaa jiran Olee Gunar Solshaayer yoo ari'aman, bakka bu'u jedhamaa jira. Sargiyoo Aguweeroo, 32, taphataa sarara fuulduraa Maanchistar Siitii fi garee biyyaalessaa Arjeentinaati. Kilaba Serie A Intar Miilaan irraa taphaticha mallatteesiisuuf fedhii mul’isus fedhii qabaachuu dhabuusaa himeera. Kilabni Piriimeer Liigii Ingiliiz Cheelsii taphataa sarara jidduu fi lammii Itaalii ta’e Jorginho waliigalteesaa dheeressuuf waliin dubbachuu jalqabaniiru. Ittisaan kilaba Arsenal fi lammii Bosniyaa-Herzegoviinaa tahe Si'aad Kolaasinaach, kilaba Xaaliyaan Roomaaf akka taphatu Arsanaal barbaada. Taphataan sarara fuulduraa Liivarpuul fi Swiizarlaand Xherdan Shaaqiri, 29, kilabicha keessa turuu akka barbaadu himeera. Maanchistar Yuunaayitid taphataa Baayern Muuniik fi Firaansi sarara fuulduraa Kiingsleey Komaan, 24, jijjiiraa taphattootaa bona keessa jiraatuuf, maallaqa waliigalteef oolu hin galchine jedhan daayirektarri kilaboota ispoortii Jarman Hasan Saalihaamidziik. Weest Biroom taphataa Haadersfiild fi Ingilaand sarara fuulduraa Kaarlan Giraant, 23, yuuroo miiliyoona 15’n mallatteessisuufi waliigaleera jechuun Iskaay Ispoortis gabaaseera. Juuveentus dorgommii Maanchistar Siitii fi Baayern Muuniik taphataa sarara ittisaa Ostiriyaa Deeviid Alaabaa, 28, maallatteessisuuf taasisanitti makameera. Kilabiin Piriimeer Liigii Liivarpuul liqiidhaan Haarii Wiilsan kilabichaa akka deemu fedhii qabaatus, Swansea City wajjin waliigaluu hin dandeenye. Wiilsan taphatoota shan Liivar Puul gad lakkisuuf karoorse keessaa isa tokko.	https://www.bbc.com/afaanoromoo/isportii-54550855
sports	Miidhama qaamaa: Leenjisaa ispoortii Teekwaandoo qaama miidhamaa ta’e	Kamaal Qaasim magaalaa Gondaritti dhalate. Ijoollummaasaatti maatiisaa waliin jireenyaaf gara Warataa deeman. “Taphataa fi gammadaa ture” kan jedhu Kamaal, miidhaan ganna shan irratti isa mudate jireenyasaa jijjiireera. “Miidhaan kun bara 1985’tti na mudate. Osoo hiriyyoota kiyya waliin taphadhu taankii yeroo cee’umsa mootummaatti tajaajila kennuu dhaabetu miidhaa narra dhaqqabsiise. ''Iddoo banaa afamuuzii naannessu jidduu miilli kiyya osoo jiruu, osoo darbuuf yaaluu miilli kiyya keessa gale. Battaluma sanatti osoo afamuuziin naanna’uu miila kiyyarratti miidhaan dhaqqabe,” jechuun yaadata Kamaal. Innis gara Baahir Daar deemuun ji’ootaaf yaala erga argatee booda gara Warataa deebi’e. Achis yaalasaa xumuree yeroo gara qe’eetti deebi’u miillisaa inni mirgaa jilbasaarratti muramee ture. “Jireenyi akka haaraatti eegale. Inni sun kan biraa kunis kan biraa” kan jedhu Kamaal, naannoo keenyatti namni qaama miidhamaa biraa hin turre jedha. Yeroo sanitti dhiisiitii yeroo ammaa kanattillee, naannoo keenyatti ilaalchi qaama miidhamtootarratti jiru gaarii miti. Baatee galuu taphachuu hin dandeettu ture,” jedha. Kamaal erga miilaasaarratti miidhaan dhaqqabe booda haatii fi abbaansaa gargar bahuunsaanii ammoo, jireenyi daran akka itti ulfaatu taasiseera. Innis haadhasaa waliin gargar bahee abbaasaa waliin jiraachuu jalqabe. Kamaal erga miidhaan irra gahe booda yeroo ganna torba turetti gara mana barnootaa deemuu jalqabe. Ta’us “jireenyi kiyya guutummatti waan jijjiirameef mana barnootatti ni jeeqama ture, ni yaadda’as,” jechuun amalasaarratti jijjiiramni dhufuu yaadata. Hojiilee bu’uuraa qaama miidhamtootaaf mijatoo ta’an jiraachuu dhabuusaanii fi ilaalchi hawaasni qaama miidhamtootarratti qabu jireenyasaa ulfaataa taasiseera. “Baay’ee ulfaata. M/barnootatti bilisaan hin taphadhu. Namoonni gurguddoon yeroo ana bira darban, umurii kanatti akkana ta’e jedhanii yeroo haasa’an dhagahuun abdii nama kutachiisa,” jedha Kamaal. Kiraanchiin (meeshaa socho’uuf nama gargaaru) socho’uunis ta’e taphachuun mijatuufii didnaan kiraanchii tokko qofaan akka fedhasaatti socho’uu yaale. Yaalii socho’uuf taasiserrattis yeroo baay’ee kufee miillisaa miidhamuu fi dhiiguu jalqabe. Haala kanaan hamma kutaa jahaatti Warataatti barate. “Yeroo sanitti ni jeeqama waan tureef yeroo ulfaataa dabarse. Ijoollee waliin walii galuu ni rakkadha ture. Yeroo tokko tokko kiraanchiin hamma nama dhahuutti gaha ture,” kan jedhu Kamaal, yeroo kutaa jaha gahu gara haadhasaa bira Gondar deemee waliin jiraachuu jalqabe. Gondar keessatti qaama miidhamaa biraatiin wal baree kophummaansaa hamma ta’een irraa bade. Haatisaa hojii hin qaban waan ta’eef wantoota isa barbaachisu dhaabbata qaama miidhamtoota gargaaru irraa argata ture. “Qamadii fi zayita qaama miidhamtootaaf kennamu haadha tiyyaaf fida ture. Achitti qaama miidhamtoota biraa waliin walargus miirri gaarii natti hin dhagahamu ture.” Kamaalis nama gargaara malee gargaaramaa hin ta’u jechuun gargaarsa hin fudhu jedhee dhiise. Kutaa saddeetitti qabxii gahaa waan hin fidneef irra deebi’ee barachuuf dirqameera. Waggaa itti aanutti miila nam-tolchee hojjachiisuuf gara Dasee imalee, achumatti kutaa saddeetaffaa sa’aatii galgalaan barachuu jalqabe. Barnootasaa dabaree galgalaan barachuunsaa ispoortii Teekwaandoo waliin walbarachuuf carraa isaa uumeera. Hiriyyaasaa waliin bakka Teekwaandoon itti hojjatamu erga deemee arge booda keessasaatti wanti wayii uumame. Leenjisaan Teekwaandoo miira Kamaal gaafatee fedhii qaban yoo ta’e, bilisaan leenji’uu akka danda’u itti himnaan fedhiinsaa haalan dabale. “Kufaa ka’aa deeggarsa leenjisaa fi hiriyyoota kiyyaatiin Teekwaandoo leenji’uu jalqabe” ta’us garuu namoota dhiheenyasaatti jiranii fi maatiisaa dabalatee ‘maal sii godha?’ jedhuun ture. Ta’us garuu wanti hundi akka yaadetti salphaa hin turre. “Teekwaandoon miila tokkoon ulfaataadha. Kufee ni caba. Harki kiyya cabeera. Miila kiyya hafte takkas miidhamee ji’a lamaaf ciisuun kiyya namoota isaan gammachiisetu jira. Ani garuu hamma dhuma jireenya kiyyaatti ispoortii kana hojjachuurraa wanti na dhorkuu akka hin jirre hubadhe.” Kamaal Teekwaandoo jalqabuunsaa waan baay’eesaa jijjiireera. Isaan keessa tokko akkaataa kiraanchiisaa itti fayyadamu jijjiiramuu fi haala isaa mijatuutiin fayyadamuudha. “Kiraanchichi jalqabarratti sibiila qofa ture. Teekwaandoon isa kana mijataa akka ta’u na gargaareera. Akkuma jalqabeen yeroo miila kiyya kaasetti kiraanchii cabee kufeera. Yeroo leenjisuttis kufee beeka. Kanarraa ka’uun yeroo heddu jijjiireera, ammatti haala mijataan ni hojjadha.” Teekwaandoon halluu saqqii (qabattoo) adda addaatiin daanota kennaman qaba. Namoonni yeroo duraaf jalqaban saqqii adiirraa jalqabu. Keelloo, magariisa, diimaa fi gurraacha. Saqqiin kunneenis erga namni tokko leenjiiwwan adda addaa xumure booda leenjisaasaarra argata. San boodas sadarkaa digiriidhaan ibsaman isaan daanii jedhaman hamma sadarkaa sagalitti jiru. Daaniin waldaalee Teekwaandoo irraa erga qormaata barreeffamaa fi hojii (practical) xumurte booda Kooriyaa Kibbaatti kennama. “Daanii digirii sadaffaa gaheera. Digirii fooyya’aniidha. Waggaa kanatti afraffaa argachuu danda’a. Yeroonsaa gaheera,” jedha Kamaal. ''Anaaf jedhanii wanni addaa godhan hin jiru,” kan jedhu Kamaal adeemsa kana keessatti miidhaan adda addaarra gahus gara duubaa hin deebine. Yeroo daanii sadaffaasaaf qoramu, waan irraa eegamu erga raawwate booda qorattoonni achi turan dhaabatanii akka harka rukutaniif dubbata. “Namoota 15 taanee dorgomne, jahan isaanii ni kufan. Nama sagal taanee darbine, qabxiin kiyya gaarii ture.” Kamaal qaama miidhamummaan isaa isa yaachisus deeggarsa hiriyyaasaatiin bara 2002’tti Warataa keessatti wirtuu leenjii banuun leenjisuu jalqabe. Ta’us garuu akka yaadetti salphaa hin turre. Maallaqa gahaa ittiin socho’u hin qabu ture. Innis suuraasaa birri 10, 10’n gurguruun birrii 2,000 lamaan hojiisaa jalqabe. “Yeroo beeksisa maxxansu bitaa itti gale. ‘Eenyutu nu leenjisa?’ jechuun leenji’uuf fedhii hin qaban ture. Isaan beeku waamee bilisaan leenjisuu eegale. Galmichas namni fira kiyyaa naa hayyame. Namoota afur yookiin shan qabadhee yeroo leenjisutti namoonni galma guutanii ilaalu ture.” Achis boodas erga namoonni dhufuu jalqabanii gara Finfinnee deemee hayyama argachuu qaba waan tureef, qormaata fudhatee tokkoffaa bahuun hayyama argachuusaa hima. Leenjii Teekwaandoo ji’oota jahaa booda barattoota 40 yeroo duraaf eebbisiise. Bara 2007’tti lammii biyya alaa Finfinneetti walbarateen, gargaarsa isaatiin Jarman deemee miilli nam-tolchee hamma hojjatamuufi achumaan leenjii ji’a tokkoo argateera. Kamaal yeroo saqqii (qabattoo) gurraacha fudhatu haalaan gammadee akka ture dubbata. Kamaal abbaa mucaa tokkoo yoo ta’u, “maatii kiyyaa waan gaarii hojjachuu” akkasumas leenjii Teekwaandoo cimsee itti fufu akka barbaadu dubbata. Dabalataanis dookimentarii jireenyasaarratti xiyyeeffatu hojjachuuf yaada. Ispoortii Teekwaandoo keessa waggoota 15’f kan ture Kamaal, Baahir Daarii fi Paawwee keessatti dargaggoota kumaatamaan laakka’aman leenjiseera. Ofiisaas dorgomiilee adda addaarratti hirmaachuun badhaasota hedduu argateera. Kanaanis dorgommii paaraalompiikii Itoophiyatti taasifamerratti naannoo Amaaraa bakka bu’uun, darbannaa aloolloo fi xiyyaatiin, teessoo naanna’uun akkasumas ulfaatinna kaasuun meedaaliyaa 20 ol argateera.	https://www.bbc.com/afaanoromoo/oduu-54521005
sports	LeBirooon vs Zilaataan: Kophee siyaasaa eenyu mo'ata?	Taphataan kubba kaachoo adunyaa irratti haalan beekamu Jeemsi LeBiroon taphataan kubba miilaa beekamaan Iswiidin siyaasa keessaa bahi jennan aariin deebii kenneera. Ziilaataan gaaffiifi deebii TV tokko irratti taasiseen namootni ispoortii keessaa beekamoon akka Jeemsi ''gaarii waan hin fakkaanneef'' siyaasa keessaa bahuu qabu jedhe. Jeemsi yoo deebisuuf; '' Ani wantoota dogogoraa yoon arguu callisuu hin danda'u'' jedhe.  ''Dogogorte natti dhufte...an hoj-maneekoon hojjedha.'' Lamaan isaaniiyyuu gosa ispoortii jiran keessatti namoota haalaan beekamnidha. Ibirahimovich gaaffiif deebii ' UEFA and Discovery+' jedhu Iswidinitti taasise irratti aktivizimii siyaasaa namootni ispoortii beekamoon taasisan qeeqe. Waan irratti gaarii taate hojjedhu. Gosa hojii irratti cimaa taate hojjedhu. Ani kubba miilaan taphadha, sababni isaa ammoo kubba taphachuu irratti gaarii waanin taheef. Anaaf mata duree tokko tokko dhiisanii waan irratti cimaa tahan irratti osoo hojjetan gaariidha. Deebiin Jeemsi gaafa Jimaataa kilabni isaa LA leekers kilaba Portilaandi erga mo'atanii kenne gita hin qabu. ''Wantoora dogogoraman argee tasumaa callisuu hin danda'u,'' jedhe. Waa'ee uummata koon lallaba. Waa'ee wal qixxummaa, haqi uummataa dhibuu, sanyummaa, tooftaan filattoota cunqursuufi wantoota hawwaasa keenya keessa jiranin lallaba. Karaan hanga dhumaatti ispoortiitti qabamee jiraadhu hin jiru. Sababni saa hammam carraan kunii fi sagaleen koo humna qabun beeka.'' Jeemsi yaada Ziilatanittis burjaajja'eera. Taphataa beekamaan kubba miilaa kun yeroo hedduu warra sanyummaa lellisan mormuun dubbachaa ture. Jeemsi akkas jedhe. ''Inni Iswiidin keessatti nama waanuma wal faakkaataa dubbataa ture.  Sababni isaa maqaan isaa xumuraa maqaa warra iswiidin isa barame miti. Yeroo direetti bahu akka arrabni sanyummaa irrati gaggeefamutti yaada ture.'' JaDhugumaan bara 2018 Zilaataan miidiyaa Faransaay 'Canal+' jedhamu irratti akka atileetota Iswwidin warra kaanii kunuunsa wal qixaa akka hin arganne himeera. '' Kun dhimma sanyummaati. Sanyummaan jira hin jedhu garuu sanyummaan dhoksaan raawwatu jira.'' BBC irrattis haaluma wal fakkaatuun ji'a Muddee keessa dubbatee ture. Erga Romelu Lukaakuu waliin tapha darbi Miilaaniin dirree irratti ji'a Amajjii keessa walitti bu'aniis ofirraa ittisaa ture. Jeemsi gama isaan siyaasaaf qeeqamaa ture. Pirezidaanti Doonaaldi Tiraampi waliin dhimma cunqursaa sanyummaa irratti yeroo jilbeenfachuun mormaa turan walitti bu'ee ture.Gaazexeesituun 'Fox News' ''callisii kubbakee gangalchi'' jetten ture. Ziilaataan waggaa 20 dura irraa eegaluun kubba miilaa karaa pirofeshinaala taheen taphachuu kan jalqabe yoo tahu biyyoota torba keessatti sadrkaa ol aanaan taphateera. Waancaawwan 30 ol mo'ateera. Galchiiwwan 500 lakkoofsisuun ammayyuu umurii ganna 39'n AC Milaan keessatti gahumsa ol aanaan taphachaa jiru. LeBiroon ganna 36 yoo tahu seenaa dorgommii kubba kaachoo keessatti taphataa haalan beekaamaa taheera.	https://www.bbc.com/afaanoromoo/oduu-56207992
sports	Olompikiin Tookiyoo 'waggaa tokko ykn lamaaf achi butamuu mala'	Olompikiin Tookiyoo ganna dhufu ni taasifamaatti yaadame waggaa tokkoof yookiin lamaaf achi siquu mala jedhame. Olompikiin waggaa tokkoof yookiin lamaaf achi yoo butame yeroo amansiisaadha jedhan miseensi boordii koree dorgommicha qopheessu. Obbo Haruyuki Takahaashi Rooyitarsiif akka dubbatanitti miseensonni boordii kanaa 24 ol ta'an 'dorgommiif qophaa'uu qabna'' jedhaniiru. ''Yoo taphoonni olompikii ganna hin taasifaman ta'e, waggaa tokoof yookiin lamaaf achibutun amansiisaa ta'a,'' jedhan. Dhimma kana irratti kan dubbatan Ministirri Olompikii Jaappaan Seeyikoo Hashimooti garuu kuni 'waan amanuuf nama rakkisudha,' jechuu isaanitu gabaafame. ''Achi butun waan yaadame miti,'' jechuun marii koree paarlaamaa biyya isaanii irratti dubbachuu isaanii Biluumbargitu gabaase. Murteen xumuraa kan koree Olmpikiiti kan jedhan Aadde Seeyikoon waggaa 1 ykn 2'f achi siqa isa jedhame 'amanuuf nama rakkisa,'' jedhan. Pirezidantiin Koree olompikii Idil - addunyaa Tomaas Baach torban darbe ibsa miidiyaaleef kennanin olompikiin yeroo isaatti gaggeeffama jedhanii turan. Marii boordii koree olompikii torban darbe gaafa Roobii taasifame irratti jechi ''haa haqamu'' yookiin ''achi haa siqu'' wanti jedhamu hin kaane jedhani turan. Olompikiin Adoolessa bultii 24 hanga Hagayya bultii 9 2020 Jaappanitti ni taasifamaatti karoorri qabame. Gama kaaniin sababa koronaavaayirasiin taphni guyyaa har'aa Arsenaal Maanchistar Siitii waliin taasisuuf yaade guyyaa biraatti darbeera.	https://www.bbc.com/afaanoromoo/oduu-51829933
sports	Mesuut Oziil: Arsen Wenger Oziil mirga yaada isaa ibsachuu qaba jedhan	'Mesuut Oziil mirga yaada isaa ibsachuu qaba' jedhan leenjisaan kilabichaa duranii Arseen Wenger. Qabinsa Musliimoota Chaayinaa ilaalchisee yaadni Oziil kenne kan dhuunfaa isaa malee Arsanaaliin bakka hin bu'us jedhan. Taphataan sarara fulduraa Arsanaal Oziil Musliimota Chaayinaa Uhuguuriin ''Falmattoota Cunqursaa didan'' jechuun ibsee, mootummaa Chaayinaafi Musliimota biroos callisa isaaniitiif qeequun barreessee ture. Kilabichi Arsenaal siyaasa keessaa hin qabu yoo jedhu, Ministeerri hajaa alaa Chaayinaa ammoo Oziil odeeffannoo dharaan gowwomfameeraa jedheera. Leenjisaan bara dheeraa Kilabichaa Arsen Wenger ''wanni inni barreesse yaada dhuunfaa isaa malee kan kilabichaa mitii'' jedhan. ''Oziil bilisummaa yaada isaa ibsachuu akkuma nama kamuu qaba kanaaf yaada isaati ibsate, yaada namni hundi itti waliigalu ta'uu dhiisuu mala'' jedhan. ''Inni guddaan Oziil gaafatama dhuunfaa fudhatuu isaati'' jedhan jaarmiyaa Kubbaa miilaa addunyaa bulchu, Fifa, keessatti hoogganaa misooma kubbaa miilaa addunyaa ta'uun tajaajilaa kan jiran Wenger. Yaada Mesuut Oziil irratti odeeffannoowwan dabalataa:	https://www.bbc.com/afaanoromoo/oduu-50834616
sports	Saamu'el Eetoo Kaataaritti osoo nama wajjin wal loluu viidiyoon isaa erga bahee booda dhiifama gaafate	"Taphataan colleen duraan Barseloonafi Kaameruunif taphataa ture Saamu'eel Eetoo Dorgommii Waancaa Addunyaa Kaataaritti gaggeeffamu irratti namaan osoo walitti bu'uu viidiyoon isaa mata duree dubbii erga ta'een booda ""dhiifama naaf godhaa"" jedhe. Viidiyoo miidiyaa hawaasummaa irratti qoodamaa ture irratti akka mul'atutti Saamu'eel Eetoo namni ganna 41 namicha tokko osoo rukutuu mul'ata. Taaten kun kan raawwate isteediyeemii 974 jedhamuun alattiidha. Saamu'eel Eetoo amma federeeshinii kubbaa miilaa Kaamerun pirezidaantummaan gaggeessa. Osoo nama kaameeraa baatee isa duuka deemu waliin walitti hin bu'in dura Eeton suurawwan deeggartoota isaa waliin ka'e miidiyaa hawaasaa gubbaatti maxxansaa ture. Viidiyicha irraa akka mul'atutti Eeton namicha rukutuuf yeroo itti aggaamu namoonni gidduu galanis jilba isaatin namichatti bu'eera. ""Miira koo to'achuu dadhabee bifa eenyummaa koo hin madaallen socho'uu kootti dhiifaman gaafadha,"" jechuun Eeton fuula tiwitara isaa gubbaatti barreesse. ""Taatee osoon itti yaadin mudate kanaaf uummata dhiifaman gaafadha,"" jedhe. Eeton akka jedhetti namni deeggaraa Aljeeriyaa ta'uu hin oolu jedhe akka tuttuqee isa aarse dubbata. Kunis Kaameerun Aljeeriyaa mo'attee Waancaa Addunyaa Kaataritti gaggeeffamaa jiruuf darbuu isheetini. Tapha kana irratti Aljeeriyaan komii guddaa dhiyeessitee FIFAn jalaa kuffisee turuun ni yaadatama. ""Deeggartoonni Aljeeriyaa qoccolloo fi tuttuqqaa guyyaa guyyaan namarratti gaggeessan ofirraa ittisuu ittan fufa,"" jedhe Eeton. \n\n""Erga Kaameruuni fi Aljeeriyaan waliin taphatanii kaasee osoo gargar hin citin akka waan isaan gowwoomseetti haleellaa narratti gaggeessu, garuu ragaa hin qaban."" ""Yeroo Waancaa Addunyaa Kaataritti gaggeeffamaa jiru kanatti deeggartoonni Kaameerun kan Aleeriyaatin qoccolloon irratti raawwataa ture,"" jedhe.  \n\nSaamu'eel Eetoo taphoota 118 irratti hirmaachun Kaameruunif taphatee galchiiwwan 56 lakkoofsiseera."	https://www.bbc.com/afaanoromoo/articles/cp3y76gvyr6o
sports	Euro 2020: Taphattoonni kubbaa miilaa akka loltuutti nagaa gaafachuun mormii kaase	"Abbaan Taayitaa Kubbaa Miilaa Awurooppaa olaantummaan to'atu (UEFA) akka loltuutti nagaa kennuu gareen Kubbaa Miilaa Turkii agarsiisan irratti qorannoon gaggeessa jedhe. Gareen Kubbaa Miilaa Turkii kun mallattoo nagaa loltuu kana kan agarsiisan tapha calallii EURO 2020tiif yeroo taphataan gartuu Eevartan, Senk Tosun, Albaaniyaarratti goolii galche ture. Tapha Istaambulitti Jimaata darbe taphatame kanaan Turkiin 1-0 kan mo'atteetti. Yeroo taphni kun gaggeeffamaa jiru kanattis loltoonni Turkii loltoota warra Kurdii Kaaba Sooriyaa jiran waliin wal waraanuu jalqabanidha. Tosun suura nagaa loltummaa kana Instagram irratti kan maxxanse yommuu ta'u ergaa: ""Biyya keenyaaf, keessumaa warra biyya keenyaaf lubbuu isaanii hin mararamneef"" kan jedhu waliin ture.."" UEFAn mallattoo ergaa siyaasaa qabu agarsiisuu hin hayyamu. Tapha Albaaniyaa mo'ate kanaan Turkiin garee EURO 2020 tiif calalamaa jiran keessaa tokkoffaarra jira. Roobii darbe Turkiin naannoo to'annaa Humnoota Dimokiraatawaa Siiriyaa (SDF) warra Kurdiin durfamuun to'atamurratti haleellaa banteetti. Haleellaa kanaanis gama lamaanuurraa namoonna nagaafi loltoonni ajjeefamaniiru. Instagram irratti Federeeshiniin Kubbaa Miillaa Turkiillee suura kutaa leenjii isaanii keessatti taphattootaafi leenjifamtoota waliin yeroo mallattoo nagaa loltummaa kana agarsiisan maxxanseera. Suurri kunis erga akkas jedhu waliin maxxanfame: ""Galmi imala kanaa shaampiyoonaa ta'uudha! Taphoota torbaan booda EURO 2020 tiif darbuudhaaf garee H keessaa dursuun itti fuufneerra. Nuti injifannoo kana gootota loltoota keenyaaf taasifna."" Dubbi Himaan UEFA Filiip Taawonsend akka Burqaa Oduu Xaaliyaanitti himetti, mallattoon nagaa Turkii kun ""sodaachisuu fakkaata,"" jedhe. ""Waantan isiniif mirkaneessuu barbaadu, haala kana ni qoranna. Mee haa qulqulleeffadhu,"" jedhe. Danbiiwwan UEFA, ""mallattoowwan, jechoota, wantotaa ykn malawwan biroo ergaa sodaachisuu dabarsan taateewwan ispoortii irratti hin hayyamaman. Keessumaa ammoo ergaawwan sossodaachisuu kan akka dhimma siyaasaa, falaasamaa, amantaa ykn kan arrabsoo ta'an dhorkamoodha."""	https://www.bbc.com/afaanoromoo/oduu-50043299
sports	Taphattoonni kubbaa miilaa Eertiraa 7 buufata xiyyaaraa Kaampaalaatti badan	"Waldorgommii kubbaa miilaa Mana Maree Waldaalee Kubba Miilaa Bahaafi Gidduu Galeessa Afrikaa (CECAFA) irratti hirmaachuuf taphattoota gartuu biyyaleessa Eertiraa gara Yugaandaa imalan keessa torba baduu isaani himame. Dubbi himaan 'CECAFA' Roogersi Muliindawa taphatoonni kun kan badan dorgommii isaanii fixanii gara biyya isaaniitti deebi'uuf buufata xiyyaaraa Inteebee erga ga'anii booda ta'u BBC'tti hima. ""Kanaan dura kan badan hoteela isaanii keessaa ture. Amma garuu, buufata xiyyaaraa erga ga'anii booda, 'check-in' gochuu dhiisanii hiriyyoota isaani konkolaataa kireeffatanii isaan eegaa turan waliin badaniiru,"" jedha. Taphatoonni kubbaa miilaa Eertiraa dorgommiif biyyaa isaaniitii erga ba'anii boodaa yeroo badan kun kan jalqabaa miti. Dhimma kanaratti miseensonni Federeeshinnii Kubbaa miilaa Eertiraa deebii akka nu kennanniif yaalii nuti taasifne hin milkoofne. Onkololeessa darbe dorgommii 'CECAFA' ganna 20 gadii irratti hirmaachuuf biyyaa isaaniitii kan ba'an lammileen Eertiraa afur hooteela buufatan keessaa baduun isaanii ni yaadatama. Dubbii himaan 'CECAFA' Roogersi akkataa lammileen Eertiraa arfan ji'a Onkololessaa keessa ittiin badan yemmuu yaadatu kana dubbata: ""Kaampaalaa keessa lammilee Eertiraa hedduutu jira. Dorgommii isaan injifatan booda lammileen Eertira hedduu gara hoteela isaanii deemanii deggaarsa kennaafi turani."" ""Sana booda dorgomtoonni deeggartoota isaanii waliin wal makuun ture kan hoteelaa ba'ani. Nuti kamtu taphataadha kamtu deeggaraadha isa jedhu addaan baasuu hin dandeenye ture."" Taphatoonni kun baduu isaanii 'CECAFA'n mootummaa Yugaandaa, Federeeshinii Ispoortii Yugaandaafi Yugaandaatti Imbaasii Eertiraa beeksisuu isaanii dubbi himaan kun dubbateera. Taphattoonni hoteelaa osoo hin taanee maaliif buufata xiyyaraati badan isa jedhuuf "" Biyyooti dorgommi kanarratti hirmaatan irraa namooti koree qopheessitu taasifne jiru,"" kan jedhan dubbi himaan kun, namootni isaan maqaan dhahaniifi jilli Eertiraa irra dhufan kun ogeessota kubbaa miilaa osoo hin taane ""miseensoota poolisii olaanaa Eertiraa ta'uu isaanii hubanne,"" jedha. Kanaaf namni kun hoteela taphoonni buufatan keessa waliin wan turaniif achiirraa baduu akka isaan hin dandeenye dubbatu. ""Dorgommiin hanga dhumutti hoteelaa ba'uu kan isaan hin dandeenye isaan hordofaa waan turreefi"" jechuun dubbata. Taphattooni Eertiraa dorgommii Ispoortiif yeroo biyyaa ba'an hundatti baduun isaani baayyee nu yaaddessaa jira kan jedhu Roojersi, ""kun Eertiraaf qofa osoo hin taanee kubbaa miilaa naannichaaf rakkoo kan fidu dha,"" jedha. ""Akka CECAFA'tti kubbaa miilaa Eertiraa irraa fedhii guddaa qabna. Kubbaan miilaa isaanii ariitiin guddachaa jira."" ""Dorgommii 'CECAFA' ganna 20 gadii irratti jalabultii tapha walakkaa xumuraa irratti ture taphattoonni arfan  kan badani. Sana booda Eertiraan Keeniyaatiin 1 fi 0'n mo'atamte."" ""Ijoolleen kun osoo hin badne ta'ee bu'aan taphichaa kan biraa ta'u danda' ture. Dorgommii isa ammaa irrattis dorgomtoota marsaa xumuraa turani."" ""Yeroo yeroon baduun isaanii mootummaan Eertiraa biyyaa ba'u akka isaan dhorku taasisa. Kun ammoo dandeettiin kubbaa miilaa isaani akka hin guddanne taasisa"" jechuun yaaddoo isaani ibsaniiru. Wagga waggaatti dargaggoonni Eertiraa jiranyaa foyyaa'aa barbaacha Eertiraa gadhiisanii baqatu. Gabaasi 2016 irratti ba'e tokko akka ibsutti, lammiilee Afrikaa biyya isaanii gadhiisanii ba'an keessa irra jireessi lammilee Eertiraadha. Eertiraa keessatti bilisummaan siyaasaafi taajilli looltummaa dirqamaa dhuma hin qabne sababoota biroo waliin dargaggoonni biyya isaani dhiisanii akka ba'an kan taasisu ta'uun isaa ni himama."	https://www.bbc.com/afaanoromoo/oduu-50895002
technology	Tiraamp Ameerikaa keessatti 'TikTok' akka ugguran beeksisan	Pireezidantiin Ameerikaa Doonaald Tiraamp TikTok aappii viidiyoon ittiin qoodamu abbummaan isa kan Chaayinaa ta'e US keessati akka dhorkamu beeksisan. Gaazexessitootatti yoo himan Sanbata ganamaan akka dhorkamu xalayaa ajajurratti nan mallatteessa jedhan. Hoogganoonni nageenyaa US aappichi odeeffannoo dhuunfaa lammiilee biyyattii sassaabuuf oola jechuun yaaddoo qaban ibsaniiru. TikTok kan dhaabbata Chaayinaa 'ByteDance' jedhamuu yoo ta'u, yeroo dhiyoo as fayyadamtootaa hedduu horachuutti jira. Ameerikaafi Indiyaa keeessattis ji'atti fayyaadamtoota si'aawoo miiliyoona 80 qaba. Tiraamp tarkaanfii kana yoo fudhatan dhaabbata Chaayinaa kanaaf miidhaa guddaa ta'a. Ammatti aangoo akkamiin Tiraamp aappii kana dhorku, akkamiin raawwatama fi danqaawwan seeraa maaltu isaan mudata kan jedhu ifa miti. Dhaabbatni Microsoft aappii kana dhaabbata ByteDance kan Chaayinaa kanarraa bituuf mariitti kan jiru yoo ta'u, ejjennoon Tiraamp kun adeemsa bittaa kana laaffisuu mala kan jedhuus dubbatamaa jira. Dubbii himaan TikTok ibsa Tiraamp irratti deebii kennuu baataniis miidiyaalee US'f yaada kennaniin aappichi yeroo dheeraa keessa Ameerikaa keessatti akka milkaahu ofitti amannee dubbannaa jedhaniiru. TikTok Ameerikaa keessatti akka hin hojjenne ugguruun US fi Chaayinaa gidduutti waldhabdeen jiru hammaachaa wayita jirutti dhaagahame. Torbanoota dura biyyoonni lameen Qoonsilaawwan isaanii walirraa cufanii turan. Appilikeeshiniin kun waggoota muraasaa as akkaan jaalatamaa dhufe, keessumaa dargaggootaan. Gara caalu aappiin kun viidiyoowwan gaggabaabduu muuziqaa waliin hojjetamuu danda'an sekoondi 15 dheeratan maxxansuuf oola. viidiyoowwan gaggabaabduu kana gulaaluufis salphaa. Wanti namni tokko akkaawuntii isaarratti maxxansu hundu namoota isaan hordofaniinis ta'u isaan hin hordofneen mul'achuu danda'a. TikTok ergaawwan hirriyyoota gidduutti erguufis ni oola Harki caalaam maamiltoota aappii kana warra Indiyaa ta'aniis, biyyattiin aappii kana uggurteetti. biyyii   Huawei fi ZTE ugguurte Awustiraaliyaaniis aappii kana ugguuruuf jetti. Hooggantootni nageenyaafi siyaasaa US odeeffannoon gama TikTok'n dhaabbatichi sassaabu mootummaa Chaayinaaf dabarfamee kennamuu mala yaaddoo jedhu qabu. Dhaabbatichi ammoo odeeffannoowwan maamiltoota US hunduu biyyattii keessatti kuufamu, of eeggannoof kan ol kaawamu ammoo Singaapoorittii jedha. TikTok maamiltoota isaatiin hojmaata isaan iftoomina qabaachuufi algoorizimii isaas sakattaasisuuf qophii dha jedheera. ''Nuti warra siyaasaa miti, beeksisa siyaasaa hin fudhannu, ajandaa siyaasaas hin qabnu kaayyoon keenya waltajjii bohaartii hundaa ta'uudhaa'' jeddheera.	https://www.bbc.com/afaanoromoo/oduu-53620121
technology	Kiriptookaaransii: Tarkaanfii Chaayinaan maallaqa dijitaalaarratti fudhatteen gatiin Bitkoyinii haalaan cabe	Tarkaanfii Chaayinaan kiriptookaaransii irratti fudhatte hordofee gatiin Bitkoyiin tokko gadi cabuun dolaara 34,000 gadi ta'e. Bitkoyiin tokko gatiin isaa hammana yoo gad cabu ji'a sadii booda yeroo duraatiifi. Beejing gaafa Kibxataa dhaabbileen maallaqaafi kaampaaniiwwan kaffaltii raawwatan tajaajilawwan kiriptookaaransii waliin walqabatan akka hin kennine dhorkiteetti. Kana qofa osoo hin taane abbootiin qabeenyaa ishee sochii daldalaa kiriptookaaransiin gaggeessuurra akka of qusatan akeekkachifteetti. Kiriptookaaransiin maallaqa dijitaalaa bittaafi gurgurtaaf namoonni itti dhimma bahanidha. Maallaqa dijitaalaa kanneen keessaa bal'inaan kan fudhatama argate immoo 'Bitcoin'dha. Guyyoota muraasa dura konkolaataa elektirikii kan oomishu Teslaan akka kanfaltiitti Bitkoyinii hin fudhu erga jedheen booda gatiin bitkoyinii %10'n xiqqaatee ture. Gaafa Wiixataa immoo gatiin bitkoyinii kuni %22 cabeera. Sa'aatii 24'n darban qofaatti gatiin isaa dolaara 6,000n xiqqaate. Mallaqoonni dijitaalaa biroo kanneen akka Itariyum fi dojkoyiin jedhaman immoo 25% fi 29% gatiin isaanii xiqqaate. Dhaabbata Eloon Mask kan ta'e Teslaan hanga kiriptookaaransii doolaara biiliyoona 1.5 ta'u qaba. Daddabarsa maallaqa seeraan alaa ittisuuf jecha Chaayinaan bara 2019 eegalee kiriptookaaransii dhorkitee turte. Ta'us, namoonni marsariitii gubbaa bitkoyiniifi kaaniin daldaluun ishee yaaddesse. Gaafa Kibxataa dhaabbileen sadii mootummaan deeggaraman marsariitii isaanii irratti akeekkachiisa kennaniiru. Kanneen kiriptookaaransiidhaan bittaa raawwatan yoo kasaaraan isaan qunname, eegumsi isaaniif hin taasifamuufi jedhan dhaabbileen kuni. Gatiin maallaqa dijitaalaa booda kana olii gadi warraaqu eegumsa qabeenya namootaaf balaa kan ta'uufi ''sirna diinagdeefi maallaqaa idilee ta'e'' kan jeequdha jedhan.	https://www.bbc.com/afaanoromoo/oduu-57182217
technology	Feesbuuk Chaayinaan akkaawuntii burjaajii uumu duuba jiraachuu ibse	Feesbuukii kan harkaa qabu kubbaaniyyaan miidiyaa hawaasummaa guddichi Meta'n akkaawuntiiwwan Chaayinaa keessa maadheffatanii odeessa sobaa tamsaasan 500 caalan haquu ibse. Akkaawuntiiwwan kunneen nama lammii Swiss kan maqaa sobaan ogeessa baayooloojii jedhee of-waamu dhaadhessu. Namni Wilson Edward ofiin jedhu kun akka waan US qorannoo madda koronaavaayirasiif gidduu seentee dhiibbaa uumaa jirtuutti oduu tamsaasaa ture. Yaadni Edward kennu ammoo miidiyaalee Chaayinaa hedduu irratti keessummeeffamaa ture. Imbasii Swiss garuu nama maqaa kana qabu tasumaa akka hin beeknee fi akka hin jirre hime. Meta'n akka jedhutti duulli miidiyaa hawaasummaan namni kun gaggeessaa ture hagas mara milkaa'aa hin turre. Duula kanaan lammiileen Afaan Ingilizii dubbatan kanneen US fi Uk keessa jiraatan akkasumas kanneen Afaan Chaayinaa dubbatan(Taayiwaan, Hong Kong fi Tibet) xiyyeeffannoo haleellaa turan. Adoolessa darbe gara jalqabaa akkaawuntiin maqaa ogeessa baayooloojii Swiss Wilson Edwar jedhamuun baname Feesbuukii fi tiwiitarii irratti ribsa maxxanseen, Dhaabbati Fayyaa Addunyaa(WHO) madda Covid-19 akka qoratuuf US dhiibbaa guddaa uumaa jirti jedhe. Kunis Chaayinaan akka komatamtuuf dhiibbaa uumuuf yaadamee akka ta'e barreesse. Miidiyaan Chaayinaa kanneen akka CGTN, Shanghai Daily fi Global Times, jedhaman ammoo nama kana wabeeffachuun gabaasa miidiyaa hawaasummaasaarra jiru hojjetaa turan. Dhimma walxaxaa nama Swiss jedhamee kanarratti yaada kan kenne Imbasiin Swiss, namni lammii Swiss ta'ee maqaa ''Wilson Edward'' jedhuun galmaa'e akka hin jirre, akkasumas ragaan barreeffamaa fi barnootaa nama kana ibsu akka hin jirre ibsuun, miidiyaaleen Chaayinaa nama kana wabeeffachuurraa akka of-qusatan akeekkachiise. Feesbuukiinis namni lammii Swiss ogeessa baayooloojii ofiin jechuun burjaajii uumaa jiru kun fakkeessaa jiraachuusaarratti gabaasa erga argatee booda akkaawuntiiwwan hidhata qaban 524, peejiiwwan 20, gareewwan afur fi akkaawuntii instaagiraamii 86 haqeera.	https://www.bbc.com/afaanoromoo/oduu-59501254
technology	Feesbuukii fi Apple maaliif wal hin jaalatani?	Kaampaaniiwwan gurguddoo kanneen akka Kookaa-Koollaa fi Peepsii, Booyingfi Eerbaas, MaakDoonaals fi Bargar Kiing waan isaan wal-fakkeessu tokko qabu, innis wal-morkachuu isaaniiti. Kanaafi waldhabdeen Feesbuukii fi Apple illee kan qalbii nu hawwatu. Lameen isaaniiyyuu dhaabota teeknolojii gurguddoo dha. Wal-fakkeenyi isaaniis kanuma. Galiin Feesbuukii hundi beeksisarraa argama, Apple’ dhaaf garuu harka baayyee muraasa akka fayyadamu eeyyamaaf. Innis gama meeshaalee Apple fi App Store’dhaani. Kaampaaniiwwan kunneen wal hin dorgoman, hinumaa wal hin jaalatan malee. Hogganaan olaanaa waggaa dheeraaf Apple Tiim Kuuk, Feesbuukiin fayyadamtoota isaa akka oomishaatti lakkaa’a- beeksisarraa qarshii funaana - icciitii dhuunfaa isaaniif hin eeggatu jedhaa ture. Maark Zuukarbarg gama isaan immoo oomishooti Apple qaalii dha, kaayyoo dhokataa Feesbuukii qeequu immoo ni qaba jedha. Akka gabaasa Niiw Yoork Taayims baasetti yoo taheef, Apple sagantaa softiweerii uumuuf barbaachisu (developer tools) Feesbuukiin Apple irratti akka hin fayyadamne godheera. Falmii inni si’anaa immoo hariiroo isaanii ittuu hammesseera. Dubbii jabaa Jalqaba bara kanaatti Apple sirna App Tracking Transparency, kan namoonni odeeffannoo isaanii akka to’atan gargaaru ifa taasise. `Kana dura fayyadamtoonni Feesbuukii odeeffannoo isaanii kennuu kan danda’an waan dhaabbatichi akka kennan isaan gaafateeni ykn isaaniif filateeni dha. Kunimmoo Feesbuukii isa beeksisota maamila irratti xiyyeeffate hojjechuun galii guddaaa argatuuf rakkoo guddaa dha. Daldalasaa jalaa akka miidhus ifatti himeera dhaabbatichi. Apple jijjirama ifa godhe san hanga waggaa har’aatti akka turu yeroo kennee jira. Apple, Zuukarbargiin ‘’Hojiin Feesbuukii kaayyoon isaanii odeeffannoo hanga danda’amu akka sassaaban beeksiseera,’’ jedhu Apple’tti hoggantuun olaantuu Dhimma Icciitii Dhuunfaa Addunyaa Jeen Hoovaart. ‘’Icciitii dhuunfaa fayyadamtootaa eeguu dhiisuun akkuma itti fufe jira,’’ jetti. Feesbuukiinis yoo deebisu ’’Aangoo gabaa irratti qaban fayyadamuun odeeffannoo akka isaaniif tahutti sassaabuun, morkattoota isaanii odeeffannoo wal-fakkaataa akka hin fayyadamnee cirumasaa dhorku.’’ ‘’Dhimma kana dhimma icciitii dhuunfaati haa jedhaniyyuu malee garuu waa’eedhuma buufachuuti,’’ jedhe. Kunimmoo Apple’f dubbii ittuu itti jabeessa. Silaa Apple daldala isaan Feesbuukii nan caala jechuun ofiin boona. Bara 2010'tti hundeessaan Apple Istiiv Joobs Feesbuukiin waa’ee icciitii dhuunfaa akeekkachiisee ture. Bara 2018'tti hogganaan Apple ammaa Kuuk akka Feesbuukii odeeffannoo sassaabuun beeksisa gurguruu dandeenya garuu akkas gochuu hin filanne jedhe. Wiirtuu teeknolojii Ameerikaa (Silicon Valley)'tti invastara kan ta'eefi waa’ee Feesbuukii kitaaba Zucked jedhu kan barreesse Roger McNamee, hundeessaa isaa Maark Zuukarbargiis ta'e dhaabbatichuma Feesbuukii hin jaalatu. Barreessichi ’’Apple aadaa maamilotasaa aangessuu qaba,’’ jedhee ‘’Feesbuukiin garuu maamilota isaa bu’aaf itti fayyadama,’’ jechuun ibse. Haa tahu malee, Feesbuukiin dhugaa qabaa? Apple immoo olaantummaa gabaa keessatti qabu fayyadamuun morkattota isaa gad-qabuu barbaadaa? Daldalli beeksisaa Apple hamma tokko xiqqoo haa tahuyyuu malee Morgaan Istaanliin yeroo gabaabaa keessatti galiin irraa argatu akka guddatu tilmaameera. Kanaaf Feesbuukii danqee ofii itti darbee guddachuu barbaadaa? Inni kunimmoo gochaa keessummaa tahe, kan sababaan hin deeggaramne dha. Arfaasa darbe beeksisawwan karaa TV Ameerikaa darbaa turan duula Apple waa’ee icciitii dhuunfaa irratti hojjeteef fakkeenya dha. Apple siyaasa asii fi achi deemuun gabaa qofaa olaantummaan akka qabate ni himama. Yeroo ammaa kanas App Store isaa warreen appii hojjetanirratti seerota madaalawaa hin taane kaa’un adeemsa seeraa keessa darbaati jira. Gama biraanis gibira irraa eegamu hin kaffalu jedhamuun himatama, dhaabbatichi garuu ni haala. Atakaaroon dhimma iccitii fi dhugaan hojjechuu jedhu kun Zuukarbargiin ni aarsa. Waraana sobaa Waan hunda caalaa kan nama dinqu immoo wal-gaareffannaan dhaabota lameen kanaa wal-irratti kan hirkate dha. Otoo Fesbuukii, WhatsApp, Instaagiraamiin fa'i hin jiran tahee iphone hangas mara hawwataa hin tahu ture. Namoonni otoo Fesbuukii Apple irratti hin fayyadaman tahee miidiyaa hawaasaa biraa barbaacha deemu ture? Kaampaaniiwwan lameen kunneen hariiroo hojii jabaa fi fayyaalessa akka qaban ni hubatama. Garummoo miti. Ogeettiin Apple Kaarolaayiin Milaaneesii dhaabonni lameen kun addunyaa akkatti ilaalan gargari. Diinummaan isaanii kan sirnaa fi kan dhuunfaati jette. ‘’Falaasamaanis adda adduma,’’ jette. ‘’Apple Feesbuukiin maamilotasaa hin kabaju otoo jedhu iphone irra Feesbuukii maalif qabaata ykn hin haqu?’’ jechuun gaafatti. Kanatu gara dubbiii isa ijootti nu geessa. Hanga ammaa dhaabota kanatu walii mijachuu hin dandeenye. Kanaaf lolli isaanii lola sobaati-inumaayyuu hariiroon isaanii kan walii ooguuti. Waan amma Apple jedhaa jiru garuu waan sobaa irraa kan fagaate dha. Dogoggoruun gaarii miti- Apple dhimma icciitii dhuunfaa jabeessuun Feesbuukiif gaarii miti. Qajeelfamni isaa ammaa kun hidhata hawaasummaa kana ciruu mala. Kaampaaniiwwan gurguddoo jiran keessaa Apple fi Feesbuukiin waan walitti jabaatan fakkaatu. Google illee morkataa Feesbuukii beekamaa dha. Microsoft fi Google immoo Apple’n dorgomu. Dhimmi icicitii dhuunfaa garuu Feesbuukii fi Apple gidduu ibiddi qabsiisee waan dhaamu hin fakkatu. Bara 2021tti illee morkattoonni kunneen lolli isaanii kan kanaan duraa caalu mala.	https://www.bbc.com/afaanoromoo/oduu-55095905
technology	Xiyyaarri Booyiingi 737 Max rakkina motaraa mudateen tasa qubachuuf dirqame	Xiyyaarri Booyingi 737 Max qabeenyummaansaa kan Daandii Qilleensaa Kaanadaa ta'e tokko battaluma ka'eetti rakkiinni motaraa isa mudachun bakka biraa qubachuuf dirqamuun barame. Daandiin Qilleensaa Kaanadaa akka beeksisetti, xiyyaarichi Ameerikaa Ariizonaa irraa ka'uun gara Montiriiyaa balali'aa ture. Haa ta'u malee rakkina motaraa akkuma ka'een mudateen karoora malee qubachuuf dirqame. Xiyyaarichi hojjattoota sadii qabatee kan ture yoo ta'u, nagaadhumaa qubachuun dhagahameera. Xiyyaaronni Booyiing 737 Max erga bara 2019 keessa balaan Daandii Qilleensa Itoophiyaafi Indooneshiyaa qaqqabeen booda balaliinsa irraa dhorkamanii ture. Haa ta'u malees jalqaba baatii kanaatti erga haaromsi hadduun taasifameen booda gara balaliitti akka deebii'uuf hayyama argate. Balaa xiyyaaroota Booyingi lama qabeenyummaansaanii kan Daandii qilleensa Itoophiyaafi Indoneeshiyaa ta'aniin namoonni 346 lubbuusaanii dhabuun ni yaadatama. Balaan lamaanu kan mudatan rakkina teknikaa softiweerii kutaa balaliinsaa (MCAS) mudateen akka ta'e ibsamee ture. Rakkoon motaraa amma mudatee kunis Jimaata kaleessaa umamee. Waa'ee rakkina motara xiyyaarichaa amma mudate kan ibsan Daandiin Qilleensa Kaanadaa (Air Canada) ''Balaliistonnis akkuma haala motaraa irratti akeekachiiftuun (notification) isaan qaqqabeen, haaluma adeemsa yeroo balaatti osoo deebii'anii hinqubatiin dura motara dhaamsuuf murteessa'' jedha. Oduun marsariitii Aviyeeshinii Beeljiiyeem ammoo, balaliistoonni akkuma karaa mirga xiyyaarichaatiin rakkinni jiraachu hubataniin balaliinsa adda kutuun deebii'anii qubachuuf murteessan jedheera. Xiyyaarri imaltoota malee kunis bakka qubatee ture 'Tuscon' irraa ka'uun gara Kaanadaatti balalii'uuf ture. Booyingi erga balaan daandii qilleensa Itoophiyaa Indoneshiyaa qaqqabeen booda kutaa to'annoo balaliinsaa dabalee kutaalee xiyyaarasaa garaagaraa irratti fooyya'insa taasisuu ibsee ture. Haaluma kanaanis torban sadiin dura Biraaziil xiyyaara Booyingi 737 imaltootaa gara qilleensaatti akka deebii'uuf hayyamte turte.	https://www.bbc.com/afaanoromoo/oduu-55453782
technology	Feesbuukiin Itoophiyaatti fuulawwan Feesbuukiifi Inistaagiraamii 176 haquu beeksise	"Dhaabbanni Feesbuuk Itoophiyaatti fuulawwan, akkaawuntiiwwan neetiwoorkiin hojjetan, akkasumas gareewwan eenyummaa hin mirkanoofne duubaan dubbii ololaa gadhiisaniifi namoota burjaajessan jedhe haquu beeksise. Hogganaan Imaammata Nageenyaa Feesbuuk Naatinaa'el Gileecher ibsa miidiyaaleef kenneen, akkaawuntiiwwwan sobaa 176 Itoophiyaa irratti xiyyeeffachuun odeeffannoo maxxansan ugguramuu hime. Dhaabbatichi kan kana beeksise Gabaasa Amaloota Qindaa'aa waan jedhan hin fakkaanne [Coordinated Inauthentic Behavior] jechuun guyyaa Roobii baaseen. Qorannoo gaggeeffameen akkaawontii Feesbuukii 65, fuula Feesbuukii 52 fi Garee [Facebook Group] 27 fi Inistaagiraamii 32 haqamaniiru. Fuulawwan, akkaawuntiiwwaniifi gareen haqaman kunneenis Ejensii Nageenya Odeeffannoo Itoophiyaa (INSA) kan itti waamamni isaa MM Abiy Ahimad ta'etti hidhata qabu jedhameera. Sababa isaa yoo himu, fuuloonni haqaman imaammataafi danbii kaampaanichaa cabsuun odeeffannoo nama dogoggorsaniifi uummata burjaajessan waan dabarsaa turaniif. Mootummaan Itoophiyaa ammatti dhimma kana ilaalchisee waanti dubbate hinjiru Dhaabbatichi fuulawwan Feesbuukiifi Inistaagiraamii haqe kunneen tooftaa qindoomina qabuun waan dharaa ololaa turan jedhe. Fuuloonni haqaman kunneen dhimmoota wayitaawoo biyyattiifi oduuwwan biyyaalessaa irratti xiyyeeffachuun kan hojjetan tahuu himeera. Isaanis odeeffannoowwan dharaa, nama dogogorsaniifi paartiiwwan siyaasaa mormituu ceepha'an maxxansaa akka turan hime, dhaabbanni teekinolojii guddichi kun. Fuulli Feesbuukiifi Inistaagiraamii haqaman namoota INSA keessa hojjetan waliin hidhata qabaachuu adda baafadheera jedhe. Ejensiin Nageenya Odeeffannoo Itoophiyaa kun MM Abiy Ahimediin hundeeffamuun kan gaggeeffamaa tureefi itti gaafatamni isaa ammoo nageenya saayiberii biyyattii tiksuudha. Tarkaanfiin kun yeroo biyyattiin filannoo biyyaalessaa gaggeessuuf guyyootni shan hafu fudhatame. Hogganaan Imaammata Nageenya Fesbuukii Naatinaa'el Gileecher kanneen ugguraman ''hordoftoota biyyuma keessaa irratti kan xiyyeeffatanidha'' jedhan. Namootni gochaa kana duuba jiran waliin qindaa'uun kaayyoo isaanii galmaan gahuuf fuula Feesbuukii yookaan akkaawontii sobaa fayyadamuun waa'ee isaaniifi maal akka hojjetan ilaalchisee uummata dogoggorsaa turan jedhe dhaabbatichi. Dhaabbatichi yeroo qorannoo kana gaggeessinee tarkaanfii fudhanne, ''qabiyyee isaarratti osoo hin taane amala isaaniirratti xiyyeeffanne. Namni duuba jiru eenyuyyu haa tahu, maaliyyu haa maxxansu, biyya keessa yookaan ala haa tahan,'' jedhe. Yeroo darban keessa bu'aa qorannoo amaloota qindaa'oo hin barbaachifne argannee haqaaa turre kan jedhu dhaabbatichi, haala kanaan ji'a ji'aan bu'aa qorannoo isaa maxxansuun eessatii akka fuulli Feesbuukii haqame akka namootni salphaatti baranii jijjiirama fidne hubatan gochaa turre jedhe. Dhaabbatichi ji'oota lamaan duras gabaasa walfakkaataa baaseen, fuulawwan Masrii taa'anii Itoophiyaa irratti xiyyeeffatan haquu isaa beeksisee ture. Feesbuukiin qorannoo gaggeesseen akkaawontiiwwan [Facebook account] 65, garee FeesbuukiI [Groups] 27, fuula Feesbuukii [Pages] 52, fi akkaawontii Inistaagiraamii 32 imaammata dhaabbatichaa cabsuun uummata Itoophiyaa biyya keessaa irratti xiyyeeffachuun odeeffannoo sobaa fi dogogorsan maxxansaa turan adda baasee haquu ibse. Oppireeshinichi akkaawontiiwwan sobaafi wal makaa tahan fayyadaman. Gariin isaanii sirna qophaa'aa [automated system] dhaabbatichaan baramuun akka hin maxxansine, yaada hin kennineefi garee isaanii hin hogganne haqamaniiru jedhe. As keessatti akka qaama miidiyaa tahanittillee kan of beeksisan turan jedheera. Qabiyyeen isaanii garee qorattoota walabaa dhugaa tahuu adda baasaniin sobaa tahuu adda bahuun akka waan nama dogogorsaniitti ibsamaniiru jedhe. ""Gariin isaanii maqaa isaanii jijjiiraa turan. Akkasumas tooftaa hin barbaachifne karaa qindaa'aa fayyadamuun qabiyyee tokko fuulaafi garee baay'ee irratti maxxansaa turan,"" jedhe. Garee nama biraas fayyadamaa akka turan himeera. Neetwoorkiin kun irra caalaa Afaan Amaaraan maxxansaa akka turan himuun, oduufi dhimmoota waqtaawaa Itoophiyaa keessaa irratti xiyyeeffatu jedhe. Waa'ee Paartii Badhaadhinaa, MM Abiy Ahimad irra caalaa maxxansu. Masiriifi Sudaaniin hidha guddicha Abayyaa waliin wal qabsiisuun qeequu irratti akka xiyyeeffatan hime. Dabalataan qeeqa ciccimaa paartilee mormituu Itoophiyaa keessaa ABO, Paartii Dimokiratwaa Itoophiyaa [EDP], TPLF, fi kaan irratti xiyyeeffate maxxansaa turuu qorannoo isaan bira gahu hime. Dhiyeenya kanas naannoo Tigiraay ilaalchisee qoqqobbii Ameerikaan dabarsite irratti yaada kennuu isaanii kan himu dhaabbatni Feesbuk, gochaa akkasii kallattiin naannoo Tigiraay irratti kan xiyyeeffatu yookaan waraana naannichaa ilaallatu akka hin taane qoranne jedhe. Feesbuukiin neetworkii maxxansa akkasii irratti bobba'e kana qaama qorannoo keessoo isaa ''amala qindaa'aa hin barbaachifne'' tahuu malu jedhee shakkuu gochuun irratti hojjechaa turu hime. Namootni gochicha duuba jiran eenyummaa isaaniifi qindoomina isaanii dhoksuuf yaalanis, qorannoon keenya Ejensii Nageenya Odeeffannoo Itoophiyaa INSA hidhata qabaachuu isaanii adda baaseera jedhe. Fuuloota kanneen namootni miliyoona 1.1 ol ni hordofu, akkaawontiiwwan 766,000 tahan ammoo garee tokko yookaan isaa olitti makamuu, namootni 1,700 tahan ammoo fuula Inistaagiraamii tokko yookaan isaa ol hordofu jedhe qorannichi. Fuula isaanii kanneen beeksisuuf doolaarri 6,200 tahu kaffalamuus ibseera. Itoophiyaan Waxabajji 21, 2021 filannoo biyyaaleessaa gaggeessiti. Feesbuuk bu'aa filannoo waliin wal qabatee odeeffannoowan sobaa tamsa'an irratti xiyyeeffachuun akka hojjetu ibsee ture."	https://www.bbc.com/afaanoromoo/oduu-57504956
technology	Feesbuukiin bara haaraatti midiyaaleef kanfaltii raawwachu eegaluuf	Feesbuukiin bara haaraatti midiyaalee UK keessatti argamaniif kanfaltii raawwachu eegaluufu ta'u beeksiise. Kanaafis appiin mataasaa kan odeessaalee mullisan ni qophaa'a jedhame. Tajaajilli kunis Ameerikaatti hojiirra oleeras jedhameera. UKtti ammoo bara haaraa baatii tokkoo boodaa irraa kaasee hojiirra olfama. Feesbuukiin oduuwwan miidiyaaleen maxxansan ‘’kanneen fuula isaarra hin jirre fudhatee fayyadamuuf nan kaffala’’ jedhee dursa kan kennu garuu qabiyyee dhaabbatichi hojjeteef. Kana jechuunis tajaajiloonni oduu feesbuukuun kanfaltii akka raawwatuuf yoo barbaadan odicha isa qofaaf kan barreessan ta'u. Isaan boodas marsariitiifi gaazeexaa isaanii irratti maxxansu danda'u. Kun wal dhabdee Feesbuukii fi miidiyaalee oduu maxxansaan gidduutti qabiyyee keenya hate jedhuun waggootaaf tureen booda murtoo dhufedhas jedhame. Miidiyaaleen UK dhibbaan lakkaa’aman tajaajila amma jalqabuuf jedhu kana walii mallatteessaniiru jedhe Feesbuukiin. Miidiyaaleen kunneen kan akka Hiisti (Kosmopolitan, Ellee, Isquweer]; Gaardiyaan Miidiyaa Giruuppi, JPI Miidiyaa fi Midlaandi Niwus Asooseshin jedhaman kan hammatu yoo tahu, waliigaltichas ni mallatteessu jedhamee eegama. Oduun kun kan argamu aappii moobaayilaa irratti malee marsariitii irratti miti. Feesbuukiin erga tajaajilichi Ameerikaatti jalqabe kaasee maamiltoonni haaraan %95 tahu kan duraan isaan dubbisanii hinbeekne gara oduu tajaajiloota kanneenii dhufanii isaanii himeera. Kanaafu miidiyaalee oduu maxxansan hordoftoota isaanii Feesbuukii irratti guddifachuuf gargaara jedhame. Waliigalteen Feesbuukii fi miidiyaalee maxxansaa giduu jiru uummataaf ifa hin godhamne. Kanaaf miidiyaalee rakkoo keessa jiraniif hammam gaarii akka tahe hin baramne. Haa tahu malee miidiyaalee maxxansaa kanaan dura gara tajaajila kanaatti fiduuf yaalamee hin milkofne ture. Kanaaf haala to’annoo tajaajila oduu isaa ittiin bulchu jijjiire. Yaada xiinxala Amol Raajaan Gulaalaa Miidiyaatiin Feesbuukiin yeroo hundumaa murtoo gulaallii gaggeessuu akka hin barbaanne ibsaa ture. Dhugummaa isaa kanneen adda baasan akka ‘Full Fact’ fi kanneen waa’ee miidiyaa sanaa qoratan ammoo dhaabbilee akka ‘Upday’ kennaa ture. Oduun sun barbaachisaa tahuuf tahuu dhiisuu isaa irratti  akka hojjetan gochaa ture. Kaampaanichi namoota gara fuula isaa dhufan gara miidiyaalee odicha maxxansaniiti qajeelchaa ture.Haa tahu malee kun yeroo jalqabaaf tahuu isaati kan Feesbuukiin miidiyaalee oduicha maxxansaniif kaffaluuf kan murteesse. Waggoota kudhanii oliif kaampaanotni akka Rupert Murdook UK fi kaanis Feesbuukiin qabiyyee keenyaaf osoo hin kaffaliin fayyadamaa ture jechuun himataa turan. Akka maxxantuu ykn silmiiti jechuun komachaa turan. Murtoon ammaa kun ammoo yaada kana kan deebise fakkaata. Haa tahu malee dhiyeenyuma kana Maarki Zuukenbergi qabiyyee miidiyaaleef hin kaffallu jedhee ture. Tarkaanfii haaraan kun ammo bulchiinsa miidiyaa Biriteniif mallattoo garii yoo tahu Feesbuukiin gaazexessummaa irratti investi gochuun haala mijataa bulchiinsa miidiyaalee irratti hojjeta jedhan.	https://www.bbc.com/afaanoromoo/oduu-55152735
technology	Gaaffilee shan ogeeyyii saayinsiifi teekinooloojii dubartoota Itoophiyaa jahaaf dhiyaatan	Bara haaraa Itoophiyaa 2015 sababeeffachuun dubartoota jaha damee gara garaa irratti bobba'aniif gaaffii shan gaaffanneerra. Dr. Soosinnaa Hayilee Ameerikaa bulchiinsa Elinoyiitti kan argamu Yuunivarsiitii North West Minister tti pirofeesara mateeriyaal saayinsii fi keemistiidha. Bara 2014 ALI tti wantoota ogummaa keetin waanti si ajaa’ibsiise kamiidha? Maalif? Hojiin koo saayinsii ijinarii wajjin walqabata. Xiyyaaffannoon koo ijoon ammoo daddabsarsawwan anniisaa  elektiroo keemikaal. Hojii kootti waanti baay’ee na ajaa’ibe Hidha Haaromsaa Guddicha Itoophiyaati. Seenaa Ameerikaan ilma namaa ji’atti ergite wajjin wal fakkaata. Hidha kana ji’a irra bahu irraa adda kan godhu jijjiirama haala qilleensaa osoo hin hammeessin Gaanfa Afrikaatti namoota milyeena heddu hiyyummaa anniisaa keessaa baasuu isaati. Bara 2014 tti wantoota hojjatte keessaa milkaa’ina guddaadha kan jettu maalidha? Milkaa’inni koo guddaan Ameerikaatti maallaqa kutaa inarjii irraa ramadeem “Energy Frontiers Research Centre” hundeessuu kooti. Hojiin keenya hayidiroojiinin wantoota jajjaboo wajjin walitti dhufeenya inni qabu qorachuun hubannoo addunyaa cimsuudha. Waggoota 4’f bajata doolaaara miliyeena 10 arganneerra. Qorannoon keenya anniisaa elektirikaalaa fayyadamuun bishaan adda baasun hayidiroojiinii omishuudhaf bu’uura kaa’udha. Bara 2015’f maal karoositee jirta? Karoorri koo baay’edha! Yeroon jiru baay’ee gabaadha. Karoora koo galma qabatamaa maalee cal-jedheetuma yoon hime kufaatitti geessuu mala. Anii fi gareen koo anniisaa elektirikaa fayyadamuun bishaan adda baasnee hayidiroojiinii omishuuf wantoota danqaa ta’an fuduudha karoorri keenya. Akuma Hidha Guddicha Itoophiyaa jechuudha. Humna ibsaa maddoota kaarboonii irraa bilisa ta’an irraa maddisiisudha yaanni isaa. Elektirikii booda irra itti fayyadamuuf hayidiroojiinii omishuun murteesadha. Bara 2014 kitaabota dubbistee jaalattee fi namni osoo dubbisee jettu keessaa sadi kam fa’i? Lakki homaa hin qabu. Kitaaba Daani’eel Kaahinman “Thinking, Fast and Slow” jedhu dubbisuuf yaalee barbaadee garuu yeroo argadhee hin jalqabne. Betelem Dassee Hoji Gaggeessituu “Ayekog Any One can Code” fi saayinstistii kompiitaraati. Bara 2014 ALI tti ogummaa keetin wantoota hojjataman keessaa waanti si ajaa’ibe mailidha? Maalif? Artifishaal intelijansii jechoota fi himoota gara suuratti jijjiirutu baay’ee na dinqa. Dorgommii Artifishaan Intelijansii (AI) mo’atee jira. Kuni dhugaa ta’ee gaafan argu, garamitti deemaa jirra gaaffii jedhu natti uuma. Bara 2014tti wantoota hojjatte keessaa milkaa’ina koo guddaadha kan jettu kamiidha? Bara 2014tti kitaaba “Rebel Girls” jedhu irratti bahuu kooti. Durii kaasee kitaaba ijoollee irratti mul’achuuf abjuun qaban ture. Kitaaban ani irra jiru kana kubbaa namoonni akka Biilii Ayiliish fi Teeylar Siwiift fa’aatu jira. Kanaaf namoonni ni bitu, yeroo bitan ammoo isaan waa’ee koo ni baru jechuudha. Hanga ammaatti kitaabichi koppiin miliyeena 5 gurgurameera. Guddinni dhala namaa inni guddaan namoota biro kakaasuudha. Bara 2015’f maal karoorfatte? Karoorri koo bara dhufuu abjuun yeroon waggaa 13 irraa kaasee qabu mikaneessudha. Kunis giddu gala kimpiiraraa bakkaa bakatti socho’u qabaachudha. “Dij Track Ethiopia” jedhama. Kunis konteenarii anniisaa soolaritiin hojjatu yoo ta’u magaalota irra naanna’uun koodingii fi roobotiksii barsiisuf kan gargaarudha. Hawwiidhan eegaa kanan jiru isaadha. Bara 2014 kitaabota dubbistee jaalattee fi namni osoo dubbisee jettu keessaa sadi kam fa’i? Fiilmiwwan osoo ilaalanii jettu sadi kam fa’i? Kitaabonni osoo dubbisanii jedhu: Shoe Dog, 21 Lessons for the 21st Century, The Thing Around Your Neck yoo ta’an fiilmiwwan akka namoonni ilaalan gorsu ammoo The Gentlemen, Rick and Morty fi Love, Death & Robots dha. Dr. Ruut gorsituu “Last Mile Health Technical” fi ogeettii fayyaati. Bara 2014tti gama ogummaa keetin argannoowwan ykn hojiiwwan si ajaa’ibsiise maalidha? Maalif? Waggoota dhibbaa oliif talaallii dhibee busaa argachuuf yaalin godhamaa ture. Dhiyeenya kana talaallin dhibichaa argamee ifa ta’eera. Talaallichi hanga dhibbeentaa 80 dhibee busaa ittisuu waan danda’uuf du’aatii ijoollee hir’isuuf abdii horee jira. Bara 2014tti kan na ajaa’ibeefi abdii natti hore argannoo kana. Bara 2014tti wantoota hojjatte keessaa milkaa’ina koo guddaadha kan jettu maalidha? Milkaa’inni koo guddaan yeroo jalqabaatif ogeeyyii eksteenshinii fayyaatif leenjin dijitaal teekonoolojii kan ittiin kennamu (Blended Learning) dizaayinii fi hojii leenjii isaa keessatti hirmaachuu kooti. Kuni yeroo jalqabaatif eegumsa fayyaa fi “Last Mile Health Technical” dhaan hojiirra oole. Bara 2015’f maal karoorsitee jirta? Bara 2015tti akka fedha Waaqayyoo yoo ta’e, hojii fayyaa daa’ima fooyyesu, hojii hawaasa fi ekisteenshinoota fayyaa giddu galeessa godhate hojjachuu irrattan xiyyeeffadha. Bara 2014tti kitaabota dubbistee jaalattee osoo namoonni dubbisanii jettu sadi kam fa’i? Fiilmiwwan osoo ilaalanii jettu sadi hoo? Kiraabonni osoo dubbisanii jedhu: Winning with People, The Checklist Manifesto, Our Iceberg is Melting yoo ta’an fiilmiwwan ilaalamuu qabu Fractured, Unforgivable fi Sweet girl dha. Birhaan Taayyee qorattuu imaammata teekinolojii fi xinxaaltudha. Bara 2014tti gama ogummaa keetin argannoowwan ykn hojiiwwan si ajaa’ibsiise maalidha? Maalif? Ana kan na ajaa’ibu appilikeeshinii DotPlot jedhamuudha. Appiin kun mobaayilii irratti kan fe’amu ta’ee dubartoonni kaansarii harmaa irraa dursanii akka beekanii irraa of eegan kan isaan gargaarudha. Ogeeyyii fayyaa irraa yaanni gaarin erga kennamee booda dubartoota galii gadi aanaa qaban salphaatti dhibee kaansarii harmaa akka ofirraa ittisan isaan gargaara. Bara 2014tti wantoota hojjatte keessaa milkaa’ina koo guddaadha kan jettu maalidha? Milkaa’inni bara 2014 inni guddaan osoon dhaabbataadhan sochii qaamaa taasisuu 10km fiiguu danda’uu kooti. Bara 2015’f maal karoorsitee jirta? Karoorro koo yeron onlaayinii irratti dabarsu irraa hir’isee namoota wajjin haasa’uu fi yeroo dabarsuudha. Bara 2014tti kitaabota dubbistee jaalattee osoo namoonni dubbisanii jettu sadi kam fa’i? Fiilmiwwan osoo ilaalanii jettu sadi hoo? Kitaabnin osoo dubbisanii jedhee yaadu: Do Not Disturb: The Story of a Political Murder and an African Regime Gone Bad fi Seven and a half Lessons about the Brain dha. Beetelem Laaqawu Hundeessituu Liheem Nutrition, Benu Foods gargaartee kan hundeessitee fi gaggeessituu akkasumas sochii Act for Food Act for Change kan gaggeessituu fi ogeettii nyaataa (nutritionist) dha. Bara 1014tti ogummaa keetin wargannoo ykn hojii hojjataman keessaa kan si ajaa’ibu maalidha? Maalif? Itoophiyaa keessatti coomaa qaama namaa keessaa balleessun jalqabeera. Hojiin kun biyya keenya keessa yeroo gabaabatti ni gala jedhee yaadee hin beeku. Baay’edhuma na ajaa’ibe. Bara 2014 keessa wantoota hojjatte keessaa milkaa’ina koo guddaadha kan jettu maalidha? Sochii Act for Food Act for Change idil addunyaatti dargaggoota Itoophiyaa bakka bu’uun hojiiwwan garaa garaa hojjataan ture. Bara itti baay’ee milkoofnedha. Bara 2015’f maal karoorsite? Liheem sadarkaa xiqqaadhan hojjataa ture. Bara 2014 biiroo kireeffannee hojii jalqabneerra. Biizinasichi erga eegalee tureera; bara 2015tti garuu qaamolee wajjin hojjannu waliin taanee gara kilinikaatti guddisuuf karoora qabna. Bara 2014 kitaabota dubbiste keessaa kan namni yoo dubbise gaaridha jettu sadi kami? Fiilmiwwan osoo ilaalanii gariidha jettus sadi maqaa dhahi? Kitaabonnin osoo dubbisanii jedhu: Tinishua Betakiristan, Zero to One, Hikimina be Betachin. Fiilmii baay’ee hin ilaalu. Bakka isaa bakkeewwan osoo ilaalanii jedhu:Aksuum, Laalibalaa fi Muuziyeemii yaadannoo ajjeechaa Jumlaa Ruwaandaa magaala guddoo biyyattii Kiigaalitti argamuudha. Argannoowwan ykn hojiiwwan saayinsii keessaa kamtu si ajaa’iba? Maalif? Qorannoon indoskoppii baay’ee na dhiba. Saayinsii wal-xaxaa yoo ta’uu baates, nama tokko qaama isaa osoo hin diigin haala namni sun keessa jiru akka barru nu garaaga. Qorannoo laaboraatoori fi seeliwwan dhiigaa arguu danda’uun bara amma keessa jirru kanaaf argannoo guddaadha. Hilliinaa Hayiluu Ameerikaatti kan argamu University of California tti saayinsii kompiitaraatin digrii sadaffaa barataa jirti. Bara 2014 keessa wantoota hojjatte keessaa milkaa’ina koo guddaadha kan jettu maalidha? Argannoowwan bara 2014 keessa na ajaa’ibsiisan keessa tokko sadarkaa qulqullina suuraalee modeelii Artifishaal Intelejansii (AI) dhaan uumamaniidha. Modeeliwwan kunneen bal’inaan fayidaarra oolu. Gama biraan ammoo teekinoolojiin to’annoo gahaa hin qabu yoo ta’e miidhan inni fidu na yaaddessa. Bara 2014 keessa wantoota hojjatte keessaa milkaa’ina koo guddaadha kan jettu maalidha? Milkaa’inni koo inni guddaan dhaabbata Association for Computing Machinery tti  feloshiippii Computational and Data Science mo’achuu kooti. Bara 2015 tti maal karoorsite? UC Barclay University tti baruumsa PhD koo waggaa lammaffaa ittan fufa. Kaayyon koo hiriyoota Afrikaa waliin ta’uun waanta hawaasa gargaaru hojjachuudha. Bara 2014 kitaabota dubbiste keessaa kan namni yoo dubbise gaaridha jettu sadi kami? Fiilmiwwan osoo ilaalanii gariidha jettus sadi maqaa dhahi? Kitaabonnin osoo dubbisanii gaaridha jedhu: All about Love, Race After Technology, Race After Technology fi Shadow King  yoo ta’an fiilmiwwan osoo ilaalanii jedhu ammoo Queen of Katwe, US fi Irranyaayee fa’aadha. Walumaa galatti argannoowwan ykn hojii saayinsii keessaa kamtu si ajaa’ibsiisa? Maalif? K﻿alaqa tokko filachuun qaba, kutaalee qaamaa wal'aansa baqaqsanii yaaluutiin kan biraan bakka buusuun akki itti hojjetamu akkaan na ajaayiba. Maaliif kan jedhuuf kun ifadha: Lubbuu dhala namaa baraaruudha.	https://www.bbc.com/afaanoromoo/articles/c14qnyddj8do
technology	Redi'eet Abbabee: Dubartii Afrikaa jalqabaa Korneelirraa Kompiiter Saaysinsiin PhD'n eebbifamtu	"Finfinneetti dhalattee kan guddatte Redi'eet Abbabee Korneelirraa Kompiiter Saayinsiitiin PhD eebbifamuudhaan dubartii gurraatti (Afirikaa irraa) kan jalqabaa taateetti. Yeroo ammaa kana Algooriizimiifi Artiifishaal Intelijesiirratti (AI) qorachaa jirtis. Finfinneetti dhalattee kan guddatte Redi'eet Abbabee Korneelirraa Kompiiter Saayinsiitiin PhD barachuudhaan dubartii gurraatti (Afirikaa irraa) kan jalqabaa taateetti. Saayintitistiin Kompiitera irratti qorachaa jirtu kun yeroo ammaa umuriin ishee ganna 28 yommuu taatu, digirii jalqabaa Herregaan Yunvarsiitii Harvaardirraa eebbifamte. Digirii lamaffaa ishee ammoo Appilaayid Maatimaatiksirratti kan hojjette yoo ta'u, qorannoon isheen hojjettes bu'aawwan teeknooloojii loogii saalaafi bifa irratti osoo hin hundaa'iin karaa walqixa ta'een hawaasa tajaajiluu akkaataa danda'urratti kan fulleeffate ture. Redi'eet dhaabbileen teeknooloojiin akka karaa walqixa ta'een hunda bira akka ga'uu hojjetan 'Mekaaniizim Dizaayiin foor Sooshaal Guud' akkasums 'Bilaak in Artiifishaal Inteliijens (AI) warra jedhaman namoota biroo waliin ta'uun hundeessiteetti. BBC፡ Korneelitti Kompiiter Saayinsiitiin PhD hojjechuudhaan dubartii gurraattii jalqabaa ta'uuf deemta baga gammadde. Redi'eet Abbebee: Galatoomaa! BBC: Dubartoonni gurraacha ta'an maaliif yeroo hedduu warra akka Korneel ta'an yunvarsiitiiwwan gurguddoorraa hin eebbifaman? Redi'eet : Rakkoon isaa kan Korneel qofaa miti.  Ameerikaa keessa dhaabbanni CAR jedhamu jira. Waggaa waggaadhaan namoota sadarkaa PhD tiin eebbifamanirratti qorannoo gaggeessa. Gaaffileen akka maatiin kee barattoota kollejjii turanii? Digirii kee maaliin xumurte? Kanneen jedhaniifi kan biroo gaafatu. Saalaafi bifallee ni gaafatu. Isaan booda bu'aa isaa marsariitiirratti gadi dhiisu. Yeroon bu'aa qorannoo kanaa ilaalu, waggaa waggaadhaan guutummaa Ameerikaarraa dubartoonni gurraaleen kompiitara irratti PhD qoratanii eebbifaman shan qofaadha. Waggaatti Saayinsii Kompiiteraan PhDtiin walumagala namoonni eebbifaman 3,000 ni ta'u. Isaan keessaa namoota shan qofaadha bifaan gurrachonni. Rakkoon biroon piroofeeserootadha. Ameerikaa keessa piroofesaroonni Saayinsii Kompitaraa 5,000 ta'an jiru. Isaan keessaa 75 qofatu gurraaleedha. Lakkoofsa kana keessaa ammoo dubaroonni gurraaleen 20 hin ta'an. Namoonni baayyeen akka koo kana yeroo PhD jalqabuu barbaadanii sagantaaleen Korneel, Piriinisteen, Harvaardii ilaalan gurraacha tokkollee hin qaban. Kanaaf, namni fakkeenya isaaniif ta'u hin jiru jechuudha. Yeroo iyyattus loogiin ni jiraata. Namni nama kan isaadha kan madaaluus danda'u. Namoonni iyyannoo dubbisan hunduu gurraacha yoo ta'uu baate, nama gurraacha irratti loogiin ni taasifama jechuudha.  Erga yunvarsiitii seenteellee gargaarsa argachuu dhiisuu dandeessa. Oduu kanatti dhiyaatan ballinaan dubbisuuf: Namni nama akka isaa madaaluu danda'a. Namni naa isa fakkaatu jaallata. Kana waan ta'eef, baayyee ulfaata. Dubartoonni gurraaleen iyyachuu dhiisuu danda'u. Yoo iyyatanillee galuu dhabuu danda'u. Yaa galanillee xumuruu dadhabuu malu.  Xumuruudhaafillee yeroo dheeraa isaan fudhachuu danda'a. Korneel xumuruudhaaf waggaa shan nama fudhata. Gurraattii taatee gargaarsa kan siif hin taasifamne yoo ta'e hanga waggaa saddetii sitti fudhachuu danda'a. BBC: Gufuuwwan dubbattu kana mara dabartee eebbifamuuf taata. Akka dubartii gurraatti tokkootti bakka geesse kana ga'uun miira akkamii si keessatti uuma? Redi'eet: Waraqaa qorannoo eebbaa koo yeroon dhiyeessu waa'ee kanaa dubbadheen ture.  Karaa tokkoon yeroon ilaalu anaaf waan guddaadha. PhD waggaa dheeraan hojjedhe. Kanaaf, gammadeera. Karaa biraa yeroon ilaalu ammoo kun anaaf waan guddaadha. Hiriyoonni koo Korneel keessatti gosa barnoota biroo baratan barattoota guaracha waamanii turan. Dhaggeeffatoonni koo gar-tokkeen gurraachota turan.  Guyyaa isaa kana kabajuuf turan. Piroofeesaroonnis turan. Piroofeesaroonni hedduun dubartiin gurraattiin yeroo jalqabaaf kutaa barnootaa kanarraa eebbifamtu akka ana taate hin beekan ture. Sababiin isaas waa'ee kanaa hin yaadan. Wanti kun akka anaan jeequ isaaniin hin jeequs. Wanti kun kan nama gammachiisu fakkaachuu danda'a. Ani yeroon yaadu garuu waan gaarii miti. Galata Waaqayyoo haa ta'u malee ani xumureera; garuu dubartii gurraattii meeqatu barnoota kanaaf iyyattee dhabdeetti?  Dubartii gurraattii meeqatu jalqabee hin xumuriin hafeera? Yeroo kana yaadu baayyee nama gaddisiisa. Dubartiin gurraattiin jalqabaa bara 2019 keessa eebbifamuun gaarii miti. Yeroon waraqaa qorannoo koo dhiyeesse ""akaakayyoonni koo kollejjii seenuu haa turuu barnoota sadarkaa tokkoffaallee hin baranne"" jedhee dubbadheen ture. Ani garuu lamaan isaaniiyyu akka saayintistootaattin isaan yaada. Haati abbaa kootii mosobii hodhitti ture. Kennaa isaas qabdi. Mosobii sana yeroo hodhitu Ji'oomeetiriik Dizaayin tolchuun hojjetti ture. Baayyee bareeda. Guyyaa tokkollee yeroo dizaayinii kana teessee barreessitu argee hin beeku. Gadi teessee hojjechuu jalqabdi, ni xumurti. Saayinsii mana barumsaa idileetti qorachuu baattulleen akka ogeettii herregaatti yaaddi ture. Abbaan abbaa koo qote bulaa ture. Qonnaa guddaa qaba ture.  Kan qotus meeshaa qonnaa ofii isaatiin tolfateen ture. Kan tiraakteera bitate ammoo erga dulloomee ture. Akaakayyoonno koo yoo kan hin baranne ta'anilleen akka saayintistootaatti yaadu turan.  Yeroon Finfinneetti guddadhus abbaa koofi haadha koo ilaalee ofiin akka saayinsitii tokkoottan of ilaalau ture. Yeroon Itoophiyaatti guddadhe garuu dubartii, dhiira, Oromoo, Amaaraa jechuun osoo hin qoqoodamiin hundumtuu saayinsii hojjechuu akka danda'u nan yaadan ture. Yeroon waraqaa ittiin eebbifame dhiyeessetti kana ture kanan itti hime. ""Yeroon guddadhutti saayintistii ta'uun barbaadan ture. Ameerikaa dhufee 'ati saayinsii hin dandeessu' yeroo jedhame baayyee na ajaa'ibe, na gaddisiises. Waan kana jijjiiruun isaanirra jiraata. Sababiin isaas isin akka saayintistiitti ana ilaaluu yoo baattanillee ani garuu ofii kootiin akka saayintistiittan of ilaala,"" jechuun isaanitti hime. BBC: Artiifishaal Intelijensii (AI) dabalatee tekinooloojiin ammayaa walqixxummaan dubartoota dabalatee hin hirmaachisan jechuun ogeessonni dubbatan jiru. Maaliif tekinooloojiin kun hundaaf walqixa banaa hin taane? Redi'eet: Dhimmichi rakkoo hedduutu keessa jira. Ain wanta daataarratti hundaa'udha. Algoorizimiin yoo kenniteef daataa fudhatee daataa keessaa paaternii ilaala. Isa fudhatee kirediitii tolcha. Fakkeenyaaf, Ameerikaa keessatti dhibba keessaa 15 nama gurraachadha. Daataa isaa yeroo ilaaltu nama gurraacha xiqqoo argita. Daataan isaa nama gurraacha baayyee kan hammatu miti. Maashiin leerniig Algoorizimii yeroo shaakalaa turetti  dhima nama hin agarree sirriitti hin qoratu. Kana irratti hundaa'uudhaan yeroo tilmaamni kennamu gaarii hin ta'u. Fakkeenyaaf, Timiniish Gabiruu feeshaa rikoginiishin irratti hojii tokko qabdi. Tekinooloojiin feeshaal rikkoginiishiniin kun kan qorate baayyinaan dhiirota adiirrattidha. Kana waan ta'eef, dubartii gurraattii yoo kenniteef waan sirrii hin ta'u jechuudha. Tekinooloojii akkasii namoonni hojjetan gurraachotas, dubartootas mit. Kana waan ta'eef tekinooloojiiwwan kun kan hunda hirmaachisan miti jechuudha. Fakkeenyaaf Amaazoon meeshaa tokko hojjetee ture. Loogiin saala irratti hundaa'e akka hin uumamneef jecha saalaafi maqaan maashina sanarraa bade. Haata'u malee, maqaan kollejjii hin badne ture. Kollejjoonni tokko tokko ammoo kan dubartootaa qofaadha. Maqaafi saalli yoo badallee maqaan kollejjichaa Pirookiis (faana agarsiisuu) ni uuma. Osoo kana hin beekiin itti fayyadamu ture. Isaan booda yeroo dubartoota loogii irratti gochuu jalqabutti beekamee bade. Haata'u malee, yeroo tekinooloojiin kun hojjetamu osoo dubartiin jiraattee, dubbachuu dandeessee dhimma kana ni qandi ture silaa. BBC:  ""AIn nama giddu galeessa godhate"" jedhamu yeroo baayyee irra deddeebiin ni ka'a. Bara amma keessa jiru kana keessatti tekinooloojiiwwan akka nama fayyadan gochuun akkamiin danda'amaa? Redieet: ""Ain nama giddu galeessa godhate"" kan dhufuu danda'eef tekinooloojii hunda hin hirmaachifne jedhameef akka deebii ta'uuf jedhameeti.  Dur yeroo tekinooloojii misoomsinu jalqaba kan yaadnu tekinooloojichi hangam hojjeta? Hangam saayinsii isaa guddisuu danda'a? jechuun yaadneeti. Amma kan barbaadne garuu nama irraa jalqabuudha. Nama maaltu isa barbaachisa? Wanata nama fayyadu maal hojjechuu dandeenya? Jalqaba kan yaaduu qabdu waa'ee namaatimoo waa'ee tekinooloojiidha? Kun jalqabuudhaaf bakka gaariidh. Wanti yaaduun nurra jiraatu garuu waa'ee nama isa kami akka dubbachaa jirrudha. ""AI nama giddu galeessa godhate"" jettee garuu dhiirota qofaaf bakka jirrurraa hedduu jijjiirama hin fidu.  Kan yaadnu garuu namoota loogiin irratti taasifamerraa yoo ta'e garuu jijjiiramni dhufuu ni danda'a. BBC: Addunyaa AIn nama giddu galeessa godhateefi hunda hirmaachise walfaana milkeessuu akkamiin ilaalata? Redi'eet: Addunyaan yeroo ammaa keessa jirru addunyaa isa hirmaachisaa hin taane keessa jirra. Daataan gara caalaa guutame, AIn tekinoolojii baayyee guddateeru warri qaban akka Google, fi Facebook fa'i. Ijoolleen gurraachi Kaambiriij jiraatu tokko carraan tekinooloojii argachuu isaa hin jiraatu. Silaa Google daataa kan namaa osoo fudhatee itti fayyadamuu hin barbaadu jechuu hin danda'u. Labsiinis hin jiru. Fakkeenyaaf, biyya kana keessatti mana barbaaddee yeroo iyyattu kireessaan dhaabbata AI fayyadamuu ni danda'a. Dhaabbatichi siif hin kennu jechuu ni danda'a. Algoorizimiin keessan maalidha? Jettee gafachuu hin dandeessu. 'Carraa argachuu isaa kan qaban' warra humna isaa qabanidha. Keessumaa qaamoleen hawaasaa loogiin irratti taasifame (dubartoota, gurraachota, baqqatoora) 'carraa argachuu' hin qaban. Barnootaafi misooma keessatti nama hunda yoo hirmaachifne jijiiramuu ni dandeenya. Ani nama Itoophiyaa waanan ta'eef dhimmi Itoophiyaafi Afirikaa na yaachisa.  Qote bulaan Itoophiyaa tokko ji'a itti aanutti ni roobamoo hin roobu? Yoo robe ammoo hangam rooba? Waa'een gabaa ammoo maal fakkaata? Kanneen jedhan beekuu barbaada. Ani kanan yaadu AI dimokiraatawaa taasifnee namni hundumtuu akka argatu yoo taasifne, dhaabbata guddaa tokko yaa turuuti qote bulaa tokkollee gargaaruu ni dandeenya. Mee yeroo qote bulaan tokko carraa marsariitti fayydamuu argachuu isaa yaadaa. ""Lafti isaa hanga kanaati. Bakki kun midhaan qabatee jira"" yeroo ittiin jettu baayyee isa gargaara. Ani addunyaa namoota hundaaf carraa ittiin kennuu dandeenyun barbaada. BBC: Haala guutummaa addunyaatti jechuun danda'amutti sodaan tekonooloojii baballataa jira.  Hojii keenya dhabuu dandeenya, tekonooloojiin hojii keenya keessa galee jiruu keenya diigaa jira kkf kanneen jedhan soda yeroo hedduu dhagama'anidha. Kanaaf namoonni hedduun bara kana sodaachuun isaanii sirriidhaa?  Siin ammoo yeroo keessa jirruufi addunyaan gara fuula duraa si sodaachisaa? Redi'eet: Sodaachuun isaanii sirriidha. Dhugaadha namni jijjiirama hin barbaadu. Hin jaallatus. Haa turuuti AI tekinooloojiiwwan biroon yeroo madaqfamanitti akkasuma ture. Amma AI dhaabbata tokkotu misoomsee irraa gadi nutti kenna. Hin ta'u jechuu hin dandeenyu. Haata'u malee, tekinooloojii kana omishnee dirqamaan namarratti fe'uurra namni kan ofii isaa barbaadu akka hojjetu barnoota isaa yoo baballifne yeroo sana jijjiirama isaa ni jaallata. Sababiin isaas, Jijjiirama ofii isaa hojjetedha. Fakkeenyaaf, dhaabbanni guddaan tokko  meeshaa kana hojjenneerraa fudhadhaa jedhee qonnaan bultootaaf yeroo kennuuf isaan sodaachisuu ni danda'a. Isaan sirriidha. Maal barbaaddu? Maal isiniif hojjennu? Jechuun isaan dubbisnee yaada isaanii fudhannee hojjechuun akka ballinaan walga'u gonee jennaan ykn ofii isaanii akka uummatan osoo goonee rakkoo hin qabu. Dur 'warra taayippiin barreessanitu' ture.  Amma hundi keenya barreessuu waan dandeenyuuf nu hin barbaachisu. Akkas hojiin yeroo jijjiiramu rakkoo hin qabaatu. Hojiiwwan yeroo jijjiiramanitti garuu hojiiwwan biroon uumamaa ta'uu qaba. Bakka baayyeeti Injiinaroota sooftiweerii hedduutu barbaachisa. Google qofaa osoo hin taane dhaabbileen bu'aadhaaf hin hojjennellee Injiinaroota sooftiweerii isan barbaachisa. Haata'u malee, hojiiwwan kanneen eenyutu argachuu danda'a? Nama hundaadhamoo namoota muraasadha? Kanaaf, namoota tokko tokko; Awutoomeet' yeroo goonutti namni hunduu akka argachuu danda'utti yaaduudhaan of eeggannoo gochuun nura jira. Amma garuu of eeggachaa hin jirru. Namni kan sodaatuufis kanaafidha. Sodaachuun isaanii sirriidha. Garuu jijjiiramuu ni dandeenya. Hin barfanne. BBC: AI damee hunda keessatti misoomaa jira. Yeroo addunyaa gara fuula duraa yaadnutti karaa hedduu wiirtuun tokko ni jiraata. Fayyaa akka fakkeenyaatti yoo kaasne, AI'n Afirkaa keessatti damee fayyaatiin ga'ee akkamii qabaata jettee yaadda? Redi'eet: Dhimma kana irratti barreeffama tokko nan qaba. Karaa marsariitii namoota gaafadhee kanan hojjedhe qaba. Biyyoota Afrikaa 54 keessaa daataa fudhannee namoonni waa'ee wallaansa fayyaa gaaffii akkamii gaafta? Odeeffannoo toora interneetiirra jiru ammoo akkamiin argata? Jechuudhaan qoranne. Gamtaan Afirikaa, dhaabbileen Mootummoota Gamtoomaniifi jaarmiyaaleen idil-addunyaa biroon gabaasa ni qabu. Kanaaf, Afirkaa keessa daataan hin jiru jedhu. Fakkeenyaaf, HIV/AIDS yoo fudhatte odeeffannoo bal'afi gadi fageenyaa argachuun hafee waggaatto namoota meeqatuu du'e kan jedhu argachuudhaafillee baayyee ulfaata. Yoo argamellee dogogora qabaata. Kanaaf, dhimmoota akka kanaarratti daataa hedduu osoo qabaannee gaariidha. Akkas yoo ta'e qabeenya qabnutti fayyadamuu ni dandeenya. Nuti warri qorannicha gaggessine kan hubachuu barbaanne, waa'ee HIV/ADIS namni odeeffannoo akkamii gaafachaa jira? Odeeffannoo akkamiitu ammoo kennamaa jira? Kanneen jedhanidha. Waa'ee wallaansa fayyaa Afirkaa yeroo yaadamutti odeeffanoon hin jiru. Tekinooloojiinis hin jiru. Tekinooloojiin yoo jiraatellee hojjechuu dhiisuu mala. Fakkeenyaaf, ibsaan Itoophiyaa ni bada. Wanti baatiriidhaa hojjetu hojjechuu danda'a. Yeroo interneetiin badu wanta barbaadde hojjechuu dandeessaa? Wanta baayyee nuti misoomsuu qabnu ni jiru. Namoota Afirikaarraa ta'e hirmaacchisuu ni dandeenya. Bilaak in AI, Daataa Saayinsi Afirkiaafi dhaabbileen kanneen biroo Afirkaarratti hojjetu. Hundi keenya kan yaadnu deebiin dhimma Afirkaa kan dhufu warra Afirkaarraa yoo ta'edha. Diidaa hin dhufu. Looguu dhaabuun Afirikaa eeguu ni dandeenya. Barumsa baballisuun kennaan jiru akka ba'uufi addunyaatti akka mul'atu gochuun nurra jira. BBC: Yeroo waa'ee raga fayyaa biyyoota Afirkaa qoratanitti biyyo tokko kan ragaan keessaa guurame Itoophiyaa turte. Fayyaa Itoophiyaa ilaalchisee rakkoo odeeffanootiin qaawwi jiru argitan maal ture? Akka yaada furmaataatti kan dhiyeessitan hoo? Redi'eet: Wanta nuti Itoophiyaatti argine, namoonni qullubbiin adii, dammii ykn loomiin HIV/AIDS irraa ni fayyisaa? Yoo kadhannaan ta'e HIV/AIDSn ni badaaa? Gaaffileen akkasii yeroo gaafatamanitti karaa toora interneetaatiin ""Eyyeen, qullubbiin aduu HIV/AIDS ni balleessa"" jedhamee barreeffama. Dhimma kana irratti ministeerri fayyaa irratti yaaduu qaba. Itoophiyaa keessatti qof osoo hin taane biyoota Afirikaa biroo keessattis akkuma kanadha. Gaaffiin biroon waa'ee loogii namarratti taasifamuudha ykn qoollifamuudha. HIVn dhiiga koo keessa jiraachuu isaatiin hojii kooraa nan ari'amuu nan danda'aa? Namni na qoollifataa?  Jechuudhaan gaafatu. Yeroo Itoophiyaa jiru namoonni akka loogiin irratti hin taane ykn hin qoollifatamne diraamaan kana barsiisu darbaa ture. Karaa eegumsa fayyaa sosochiiwwan odeeffannoo kennan baayyee ni gargaaru. Itoophiyaa garuu baayyee ishee hafa. Wantonni foyyaa'uu qaban hedduutu jiru."	https://www.bbc.com/afaanoromoo/oduu-50805162
technology	Miidiyaa Hawaasummaa: Itoophiyaan miidiyaa mataashee Facebook fi Twitter morkatu qopheessaa jirti	Itoophiyaan midiiyaa hawaasummaa mataashee Feesbuukii, Tiwiiterii, fi WaattisAappii morkatu jalqabuuf akka jettu Ejensiin Nageenyaafi Tajaajila Odeeffannoo [INSA] biyyattii hime. Rooyitarsi akka gabaasetti biyyattiin miidiyaa hawaasummaa ofiishee jalqabuuf haa jettuyyuu malee tajaajila miidiyaa hawaasummaa idil-adunyaa kaan ugguruuf karoora hin qabdu jedha gabaasni Rooyitarsi. Dhimma kana kan jalqaba gabaase miidiyaa Al Ain Amharic dha. Yaadni Itoophiyaa kuni yeroo biyyattiin tajaajila telekomii yeroo jalqabaaf dhaabbileen biraa qooda akka keessa fudhatan eeyyamte dhagahame. Haa ta'u malee, ifatti yaadi kuni dhiibbaa irratti qabaachuun isaa hin beekamu. Biyyattiin baatilee sagal caalaniif wal dhabdee mootummaa federaalaa fi TPLF kan amma naannoo Kaaba biyyattii Tigiraay qabatee jiru gidduutti uumameen waraanaa keessa jirti. Kana cinatti deeggartootni garee lamaanii waraana jechootaa miidiyaa hawaasummaa irratti wal irratti gaggeessu. Itoophiyaa keessatti ''sababa nageenyaan'' mootummaan miidiyaalee hawaasummaa cuccufaa ture. Mootummaan miidiyaa hawaasummaa jalqabuuf jedhu Feesbuukii, WaattisAappii, Tiwiiterii fi Zuum [Zoom] ''bakka buusuuf'' akka jedhu Daarekterri Waliigalaa Ejensii Nageenyaafi Tajaajila Odeeffannoo Itoophiyaa Shumatee Gizaaw Rooyitarsitti himaniiru. Obbo Shumateen Feesbuukiin maxxansaa fi akkaawuntii ''odeeffannoo dhugaa waa'ee Itoophiyaa tamsaasu'' balleesse jechuun himatan. Gareen idil-addunyaa mirga dhala namaaf falman bara darbe sababa hin beekamneen mootummaan Itoophiyaa Feesbuukii fi WaattisAappii ugguruu isaaf qeeqaa turan. Mootummaan maaliif miidiyaalee kanneen akka uggure waan jedhe hin qabu. Afrikaati dubbii himaan Feesbuukii, Keeziyaa Aniim-Addoo, karoora Itoophiyaan miidiyaa hawaasummaa ofiishee jalqabuuf jettuu fi himannaa Obbo Shumateen dhiheessaniif deebii hin kennine. Itoophiyaa biyyi ummata miliyoona 115 qabdu akka ragaan agarsiisutti fayyadamtoota Feesbuukii miliyoona jahaa ol qabdi. Ji'a Waxabajjii keessa yeroo filannoon biyyoolessaa gaggeeffamuuf guyyootni muraasni hafan, Feesbuukiin akkaawontii sobaati jedhee fayyadamtoota biyya keessaa irratti xiyyeeffatee fi namoota INSA keessa hojjetan waliin hidhata qaba jedhe ugguree ture. Dhaabbanni INSA kan MM Abiy Ahimad hundeessan tajaajila interneetii fi teeleekomunikeeshinii Itoophiyaa hordofa. Miidiyaaleen hawaasummaa gurguddoon lameen Tiwiitarii fi Zuum [Zoom] karoora Itoophiyaan isaan bakka buusuf qabatte kana irratti Rooyitarsiif deebii hin kennine. Itti gaafatamaan duraanii waajjiraa MM Obbo Shumateen yoom akka jalqabuu fi baajata kanaaf qabame adda baasee hin dubbanne. Garuu Rooyitarsitti akkas jedhan, ''yaadni humna biyya keessaan teeknolojii gabbisuu duuba jiru ifaadha. Chaayinaan maaliif 'WeChat' fayyadamti jettanii yaaddu?'' Obbo Shumateen itti dabaluun miidiyaa hawaasummaa kana qopheessuuf biyya keessaa ogeessotni akka jiranii fi gargaarsa alaa akka hin barbaanne himan. Appilikeeshiniin ergaa walii barreessuuf gargaaru WeChat qabeenyummaan isaa kan Chaayinaa tahe, biyyattiitti fayyadamtoota hedduu qaba. Garuu mootummaan Chaayinaa uummata isaa ittiin hordofuuf akka meeshaa cimaatti itti fayyadama.	https://www.bbc.com/afaanoromoo/oduu-58313686
technology	Saayintistoonni Milkii Weey keessatti wanta ‘sodaachisaa’ hin beekamne argatan	Saayintistoonni Awustiraaliyaa gaalaksii Milkii Weey keessatti wanta nannaa’u kan maal akka ta'e hin beekamnee fi amma dura arganii hin beekne arguu isaani himan. Wanti kun jalqaba barattoota yunivarsitiin argame. Daqiiqa 18'f turee annisaa raadiyoo guddaa daqiiqa tokko guutuuf gadhiisaa akka ture hubatameera Wantoonni hawaa keessatti annisaa maddisiisan yeroo hedduu ni galmeeffamu. Qorattoonni garuu wanti akkas daqiiqaa tokkof ture waan argamee hin beeknedha. Gartuun kun caalaatti hubannoo argachuuf hojjachaa jiru. Wanti kun jalqaba kan argame barataa Yunivarsitii Kurtiin, Taayroon O’Dohertiin ture. Argannoo kanas kan taasise Lixa Awustiraaliyaa bakka Murchison Widefield Array jedhamutti, teeleskooppii fi mala haaraa ofii uume fayyadamuuni. Taayron miseensa gartuu qorattu hawaa (astrophysicist) Dr Natashaa Harlii-Walkeeriin hogganamuu, kan Yunivarsitii Kartinitti dame Wiirtuu Qorannoo Raadiyoo Hawaa Idil-addunyaa (ICRAR) ture. “Yeroo qorannoo keenyaatti sa’aatii muraasaan bade, deebi’ee mul’achaa ture,” jechuun himuu ishee ibsi ICRAR kan argannoo kana galmeesse ni eera. “Kun tasuma waan hin eegamnedha. Wanti akkanaa hawaa keessatti argamee hin beekneef qorattoota hawaaf waan xiqqoo sodaachisaa ta’edha.” Wantoonni hawaa keessatti badanii, deebi’anii mul’atan qorattoota hawaaf waan haara miti – wantoota akkanaa ‘transients’ jechuun waamu. Ta’us wanti amma argame kun daqiiqaa tokko guutuuf argamee turuun isaa “waan danuu hin baramnedha,” jechuun qorattuun hawaa ICRAR-Cyrtin, Dr Jemaa Andisan ibsa kanarratti himteetti. Dabalataanis ICRAR akka ibseetti, ragaalee waggoota hedduu irra deebiin duubatti debi’uun erga ilaalanii booda, gartuun kun Lafa irraa gara bara-ifaa 4000 akka faagatee jiru, baayyee akka ifuu fi human maagneetii baayyee cimaa akka qabu argataniiru. Wanti kun maal ta’u danda’a kan jedhu irratti tilmaami jiru urjii newutoonii ykn urjii jijjigeeru ta’uu danda’a jedhu jira. Ta’us garuu, argannoo kana irratti wanti hedduun hin baramne. “Qorannoowwan dabalataa yoo wanti kun waan takkuma mul’atu ykn waan haara guddaa nuti kanaan dura hin hubbanne ta’e nuti himuu malu,” jetti Harlii-Waaker. “Wanta kana caalaatti hubadhee, waantoota dabalataa argachuuf qorannoo koo ballisuun fedha.”	https://www.bbc.com/afaanoromoo/oduu-60155454
technology	Teknoolooojii: UKn konkolaattota ofumaan konkolaatan keessatti TV ilaaluu eeyyamuufi	Namoonni konkolaattoota ofiin konkolaataniin imalan iskiriinii konkolaataa isaanii keessatti tolfameerraa TV akka daawwatan wixinee dambii karaa fooyya’uuf jirurratti dhiyaate. Teeknoloojiin konkolaattota of konkolaachisanii jalqaba kan hojiirra ooluuf yaadamu yeroo karaa guddaarratti suuta deemamu, keessattuu wayita daandiin sochiin tiraafikaan cuccufamudha. Taatullee konkolaachisaan moobaayilitti gargaaramuun seeraan akkuma dhorkametti itti fufa. Ammaaf garuu konkolaataan ofiin of konkolaachistu kamuu daandilee UK irraa deemuuf eeyyama hin arganne. Haata’u malee, konkolaattonni yeroo jalqabaaf ofisaaniitiin of konkolaachisuu danda’an xumura bara kanaatti tajaajilaaf qophaa’uuf jiru jedheera Dameen Geejjibaa UK. Fooyya’insi karoorfame ganna kanatti hojiirra oola jedhamee eegama. Kana malees, maamiltoonni konkolaattota of konkolaachisanii balaa umamuuf akka itti hin gaafatamne gochuuf jiru. Balaa uumamu ilaalchisee himannaa dhiyaatuuf dhaabbilee inshuraansiitu itti gaafatama malee, namoonni dhuunfaa itti hin gaafatamanii jedhe Dameen Geejjibaa UK. Mootummaan Ebla bara darbee kana akka ibsetti, konkolaatttonni harka namaatiin hin oofamne daandii tiraafikaan dhiphateerratti teeknoloojii ‘lane-keeping’ jedhamu waliin eeyyama argatu jechuun ibsee ture. Konkolaattoonni ofiif konkolaatan karaa dhiphaa tokkorra adeemuuf sirna teekinoolojii dandeessisu qaban sa’aatii tokko keessatti km 60 imaluu danda’u. Qajeeltoo haaraa bahe keessatti namni konkolaaticha oofu wayita daandicha irraa maquutti dhiyaatutti sirna ofiin of ajajuuf qophaa'erraa fuudhee to’achuu ni qabaata. Yeroo ammaatti teekinoolojiin hojiirra oolaa jiru ’deeggarsa kan kennuudha’. Kana jechuun konkolaaachistoonni to’achuu ni danda’u. Ministeerri Geejjibaa Tirudii Haarisan akka jedhanitti, dambiin ittiin bulmaata daandii fooyyessuun konkolaattoota ofiin of konkolaachisan karaa miidhaa hin qaqqabsiifneen hojii jalqabsiisuuf bu’uura,’’ jedhan. Haarisan akka jedhanitti, akkaataa imala keenyaa fooyyeessuun balaaf kan nama hin saaxille fi amansiisaa taasisa jedhan. Konkolaataa ofiin of konkolaachisan tolchuun carraa hojii haaraa 38,000 kan uumu yoo ta’u, Paawundii biliyoona 41.7 dinagdee UKtti bara 2035 akka gumaachuuf jiru ibsameera.	https://www.bbc.com/afaanoromoo/oduu-61170368
technology	Antonii Faawuchii abukaatummaa saayinsiif dhaabataniif badhaasa argatan	Ogeessii dhibeewwaan daddarboo Ameerikaa beekama ta’e Antoonii Faawuchii kutannoo gama saayinisiirrratti agarsiisaniif badhaasa kabajaa doolara miliyoona tokko Israa’elirraa badhaafaman. Dr Faawuchiin badhaasa kana otoon argatiin dura pirezedantii duraanii Ameerikaa Doonaald Tiraamp wajjin haala to’annoo weerara Covid irratti wal dhabaa turan. Ogeessi beekaman kun amma ‘Saayinsiif falmaniiru’ jedhamuun badhaasa Daan Deevid jedhamuu injifatan. Faawuchiin talaalliin Covid akka jiraatuf tumsuu isaaniif galateeffamaniiru, akkasuma qorannoofi deeggarsii HIV’n walqabatu akka jiraatuf hoggansa kennaniiru. Dr Fawuchiin maanguddoo ganna 80 wayita ta’an, ogeessa gameessa pirezedantoota Ameerikaa torbaaf gorsaa dhimma fayyaa turan. Ogeessi jajjabinaan saayinsiif falmaa turan wayita weerarri dhibee Covid hammaatetti ‘’mormii hin dhaga’amne hedduutu isa mudate’’jedhe koreen badhaasaa. Itti dabaluun koreen kun ‘’inni hoggansa ogummaa guddaa barbaadu nama agarsiise fi  fayyaa hawaasarrattis bu’aa buusedha’’jechuun leellise. Hakiimni beekamaan kun jabiinaan  dhiibbaa siyaasaa hammaate keessatti dhugaa himuusaaniif irraa guddaa galateeffame. Dr Faawuchiin daarektara jaarmiyaa Alarjii fi dhibeewwan daddarboo ta’uun bara 1984 irraa eegaluun tajaajilaa jiru. Ogeessi beekamaa Ameerikaa kun bulchiinsi mootummaa Joorji W. Buush dhaabbata Afrikaatti gargaarsa AIDS to’achuurratti kennuu akka hundaa’uu gargaare, bara bulchiinsa Tiraamp dhimma weerara Covid-19 irratti dura bu’ummaan hawaasaaf waa’ee weerara dhibichaa ibsaa turan. Bara bulchiinsa Baayidanillee akkasuma dhimma weerara dhibicharratti hojjachuu itti fufaniiru. Badhaasni Daan Deevid jedhamu bara 2000 kennamuu kan eegalame yommuu ta'u,  nama sadarkaa idil- addunyaatti hojii bizinasii hojjatuun bekamu Daan Deevid jedhamuun hundeeffame. Badhaasni Daan Deevid doolara miliyoona tokko waggaa waggaadhaan namoota guddoo gumaachan jedhamaniif kennama.	https://www.bbc.com/afaanoromoo/oduu-56086654
technology	Dhaabbanni Meetaa kan duraan Facebook jedhamu basaastoota saayibarii dhorke	Abbaan qabeenyaa Facebook, Meetaan kubaaniyyoota torba kanneen hujeffannoo (platform) isaa irratti fayyadamtoota hordofan dhorkuu hime. Gabaasni haaraan Meetaan bahe akka jedheetti, fayyadamtoonni gara 50,000 ta'an waa'ee ''sochiilee miidhaa geessisan'' akeekkachiisni isaan qaqqaba. Dhaabbatichis dhaabbilee qorannoo kanneen akkaawuntiiwwan sobaa uumuun erga hirriyaa ta'aniin booda malawwan odeeffannoo hatuutti fayyadamuun ragaa walitti qabachuun himateera. Dhaabbileen kunneen gaazexeessitootaafi rogeeyyii mirga namoomaa dabalatee namoota dhuunfaa irratti xiyyeefatu jechuun balaaleeffate. Gabaasa isaa kana keessattis qorannoon baatiiwwaniif erga gaggeeffamanii booda, fuulawwan gara 1,500 ta'an Facebook, Instagram fi WhatsApp irraa haqamuu himeera. Dhaabbileen kunneenis biyyoota 100 ol keessatti bakka qaama isaan mideessee bu'uun namoota adamsu jedhe Meetaan. Gabaasni kun dabalataanis, himannaawwan jalqaba bara kanaa waa'ee basaastota Pegasus kan kumaatama irratti xiyyeeffate tureefis indastiriiwwan qorannoo qeeqeera. Facebook abbootii qabeenyaa Pegasus-NSO Group WhatsApp irratti soofteweerii tamsaasuu isaatiif  himannaa seeraa irratti baneera. Motummaan Ameerikaas dhaabbatichaaf kaan, motummoota biyya biraatiif meeshaa odeeffannoon ittiin basaasamu kennuu jechuun baatii darbe keessaa tarree gurraacha jala galchee ture. ''Indastiriiwwan to'annoo kubbaaniiyaa tokko caalu. Isaanis garaa garummaa tokkoo malee miseensoota hawaasaa fi namoota maqaa guddaa qaban kan akka namoota siyaasaa fi mirgaaf morman irratti xiyyeeffatu,'' jedhan Ittigaafatamaan Imaammata Nageenya Metaa Naataani'el Giyecher. Dhaabbilee Meetaadhaan maqaan dhahame keessaa dhaabbata Israa'eel, Black Cube kan erga dubartii miidhaa quunnamtii saalaatiin Harvii Wensiteen himattee akka ishee basaasuuf beekkamtii argate tokko. Ibsicha eeruun Rooyitarsi akka gabaaseetti, dhaabbanni Black Cube kunis gocha kana keessatti hirmaachu waakkachuun, sochiileen ergamtoota isaa hundi ''gutummaatti kan seera naannichaatiin gaggeeffamudha'' jedheera. Fayyadamtoonni sochii kanaan miidhamanis addatti odeeffannoo osoo hinkenniineef akeekkachiiftuu saffisaa (automated) isaan qaqqaba jedheera Meetaan.	https://www.bbc.com/afaanoromoo/oduu-59713110
technology	Saayintistoonni Raashiyaa Buufata Hawaa Idil-addunyaa gahan haalluu Yukireen uffachuun mul'atan	"Astiroonomistoonni Raashiyaa Buufata Hawaa Idil-addunyaa gahan halluu Yukireen uffachuun mul'achuun, weeraricha mormuu ibsachuu fakkata. Qorattoonni sadan erga Raashiyaan biyya ollaashee irratti baatii darbee keessa waraana banteen asi buufaticha yoo qaqqaban kun kan jalqabaati. Isaanis wayita buufaticha qaqqabanitti waahillan isaanii lammiilee Ameerikaa, Raashiyaa fi Jarmaniitiin hammatamuun haalaan simatamaniiru. Buufanni Qorannoo Hawaa Idil-addunyaa projaktii Raashiyaa, Kaanaadaa, Jaappaan fi biyyoota Awurooppaa biraati. Biiyyoota jajjaboo lamaan jidduutti muddamnii darbee darbee jiraatulleen pirojektichi garuu walta'insa US-Raashiyaatiin waggoota 20 ol itti fufeera. Qorattoonni hawaa Raashiyaa sadan- Oleeg Artemyeev, Deeniis Maatveev fi Sergeey Korsaakoov erga balaliinsii sadii-afur dhaabbata Raashiyaa kan Kaazaakhstaan jiruu irraa fashalaa'een booda nagumaan buufata hawaa qaqqaban. ''Nagaan qubachuu keessaniif baga gammaddan,'' jedhee sagaleen to'annoo ergama Raashiyaa battaluma isaan qubataniitti. Sa'aatii muraasa booda ammoo, saanduuqnisaanii saaqamuun namoonni fuula ifaa sadii munyuuqaa gara buufata hawaatti tokko tokkoon asi bahan. Isaanis uffata dambii hawaa keelloo sarara cuquliisa qabu uffatan. Uffanni dambii Raashiyaa cuquliisa qulqulluu ture. Osoo imalicha hin eegaliin duras yoo xinnaate namni tokko kana uffachuun mul'ateera. Yeroo sanattis Naasaa, eejjansiin hawaa Ameerikaa fi eejjansiin Raashiiyaa lamaanu kallattiin dabarsaa turan. ""Halluu kaasuun dabaree keenya ta'e'' jedhan Mr Artemyev wayita dhimma uffata dambii kanaa ilaalchisuun konfaransii kallattii irratti gaafatamanii turanitti. ''Meeshaalee keelloo baayyee waan waliitti qabnuuf itti fayyadamuu barbaadne, sababii kanaaf keelloo kan uffanne.'' Erga weerara yukireeniin as namoonni addunyaa bakka garaa garaatti argaman deeggarsaafi waliin ta'usaanii mul'isuuf halluu alaabaa Yukireen fayyadamu. Lammiileen Raashiyaa sadanis buufata hawaa idil-addunyaarratti ergama saayiinsii baatiiwwan jahaaf turu eegaluuf gara sanatti imalan. Isaanis miseensoota garee sadan ammaan tana achi jiraniif Biteettoota 30tti gara dachiitti deebii'uuf karoorfaman bakka kan bu'aniidha."	https://www.bbc.com/afaanoromoo/oduu-60807798
